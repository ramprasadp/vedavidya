

svAdi#ShThayAq madi#ShThayAq pava#sva somaq dhAra#yA |
indrA#yaq pAta#ve suqta: || 9.001.01
raqkShoqhA viqshvacha#rShaNiraqbhi yoniqmayo#hatam |
druNA# saqdhasthaqmAsa#dat || 9.001.02
vaqriqvoqdhAta#mo bhavaq maMhi#ShTho vRutraqhanta#ma: |
parShiq rAdho# maqghonA#m || 9.001.03
aqbhya#rSha maqhAnA#M deqvAnA#M vIqtimandha#sA |
aqbhi vAja#muqta shrava#: || 9.001.04
tvAmachChA# charAmasiq tadidartha#M diqvedi#ve |
indoq tve na# Aqshasa#: || 9.001.05
puqnAti# te pariqsrutaqM somaqM sUrya#sya duhiqtA |
vAre#Naq shashva#tAq tanA# || 9.001.06
tamIqmaNvI#: samaqrya A gRuqbhNantiq yoSha#Noq dasha# |
svasA#raq: pArye# diqvi || 9.001.07
tamI#M hinvantyaqgruvoq dhama#nti bAkuqraM dRuti#m |
triqdhAtu# vAraqNaM madhu# || 9.001.08
aqbhIq3q#mamaghnyA# uqta shrIqNanti# dheqnavaq: shishu#m |
somaqmindrA#yaq pAta#ve || 9.001.09
aqsyedindroq madeqShvA vishvA# vRuqtrANi# jighnate |
shUro# maqghA cha# maMhate || 9.001.10

pava#sva devaqvIrati# paqvitra#M somaq raMhyA# |
indra#mindoq vRuShA vi#sha || 9.002.01
A va#chyasvaq mahiq psaroq vRuShe#ndo dyuqmnava#ttama: |
A yoni#M dharNaqsi: sa#da: || 9.002.02
adhu#kShata priqyaM madhuq dhArA# suqtasya# veqdhasa#: |
aqpo va#siShTa suqkratu#: || 9.002.03
maqhAnta#M tvA maqhIranvApo# arShantiq sindha#va: |
yadgobhi#rvAsayiqShyase# || 9.002.04
saqmuqdro aqpsu mA#mRuje viShTaqmbho dhaqruNo# diqva: |
soma#: paqvitre# asmaqyu: || 9.002.05
achi#kradaqdvRuShAq hari#rmaqhAnmiqtro na da#rshaqta: |
saM sUrye#Na rochate || 9.002.06
gira#sta indaq oja#sA marmRuqjyante# apaqsyuva#: |
yAbhiqrmadA#yaq shumbha#se || 9.002.07
taM tvAq madA#yaq ghRuShva#ya u lokakRuqtnumI#mahe |
tavaq prasha#stayo maqhI: || 9.002.08
aqsmabhya#mindavindraqyurmadhva#: pavasvaq dhAra#yA |
paqrjanyo# vRuShTiqmA~M i#va || 9.002.09
goqShA i#ndo nRuqShA a#syashvaqsA vA#jaqsA uqta |
AqtmA yaqj~jasya# pUqrvya: || 9.002.10

eqSha deqvo ama#rtya: parNaqvIri#va dIyati |
aqbhi droNA#nyAqsada#m || 9.003.01
eqSha deqvo viqpA kRuqto&tiq hvarA#Msi dhAvati |
pava#mAnoq adA#bhya: || 9.003.02
eqSha deqvo vi#paqnyubhiq: pava#mAna RutAqyubhi#: |
hariqrvAjA#ya mRujyate || 9.003.03
eqSha vishvA#niq vAryAq shUroq yanni#vaq satva#bhi: |
pava#mAna: siShAsati || 9.003.04
eqSha deqvo ra#tharyatiq pava#mAno dashasyati |
AqviShkRu#Noti vagvaqnum || 9.003.05
eqSha viprai#raqbhiShTu#toq&po deqvo vi gA#hate |
dadhaqdratnA#ni dAqshuShe# || 9.003.06
eqSha divaqM vi dhA#vati tiqro rajA#Msiq dhAra#yA |
pava#mAnaq: kani#kradat || 9.003.07
eqSha divaqM vyAsa#rattiqro rajAqMsyaspRu#ta: |
pava#mAna: svadhvaqra: || 9.003.08
eqSha praqtnenaq janma#nA deqvo deqvebhya#: suqta: |
hari#: paqvitre# arShati || 9.003.09
eqSha uq sya pu#ruvraqto ja#j~jAqno jaqnayaqnniSha#: |
dhAra#yA pavate suqta: || 9.003.10

sanA# cha somaq jeShi# chaq pava#mAnaq mahiq shrava#: |
athA# noq vasya#saskRudhi || 9.004.01
sanAq jyotiq: sanAq sva1q#rvishvA# cha somaq saubha#gA |
athA# noq vasya#saskRudhi || 9.004.02
sanAq dakSha#muqta kratuqmapa# somaq mRudho# jahi |
athA# noq vasya#saskRudhi || 9.004.03
pavI#tAra: punIqtanaq somaqmindrA#yaq pAta#ve |
athA# noq vasya#saskRudhi || 9.004.04
tvaM sUrye# naq A bha#jaq tavaq kratvAq tavoqtibhi#: |
athA# noq vasya#saskRudhi || 9.004.05
tavaq kratvAq tavoqtibhiqrjyokpa#shyemaq sUrya#m |
athA# noq vasya#saskRudhi || 9.004.06
aqbhya#rSha svAyudhaq soma# dviqbarha#saM raqyim |
athA# noq vasya#saskRudhi || 9.004.07
aqbhya1q#rShAna#pachyuto raqyiM saqmatsu# sAsaqhi: |
athA# noq vasya#saskRudhi || 9.004.08
tvAM yaqj~jaira#vIvRudhaqnpava#mAnaq vidha#rmaNi |
athA# noq vasya#saskRudhi || 9.004.09
raqyiM na#shchiqtramaqshvinaqmindo# viqshvAyuqmA bha#ra |
athA# noq vasya#saskRudhi || 9.004.10

sami#ddho viqshvataqspatiq: pava#mAnoq vi rA#jati |
prIqNanvRuShAq kani#kradat || 9.005.01
tanUqnapAqtpava#mAnaq: shRug~ggeq shishA#no arShati |
aqntari#kSheNaq rAra#jat || 9.005.02
IqLenyaq: pava#mAno raqyirvi rA#jati dyuqmAn |
madhoqrdhArA#bhiqroja#sA || 9.005.03
baqrhi: prAqchInaqmoja#sAq pava#mAna stRuqNanhari#: |
deqveShu# deqva I#yate || 9.005.04
udAtai#rjihate bRuqhaddvAro# deqvIrhi#raqNyayI#: |
pava#mAnenaq suShTu#tA: || 9.005.05
suqshiqlpe bRu#haqtI maqhI pava#mAno vRuShaNyati |
naktoqShAsAq na da#rshaqte || 9.005.06
uqbhA deqvA nRuqchakSha#sAq hotA#rAq daivyA# huve |
pava#mAnaq indroq vRuShA# || 9.005.07
bhAra#tIq pava#mAnasyaq sara#svaqtILA# maqhI |
iqmaM no# yaqj~jamA ga#mantiqsro deqvI: suqpesha#sa: || 9.005.08
tvaShTA#ramagraqjAM goqpAM pu#roqyAvA#naqmA hu#ve |
induqrindroq vRuShAq hariq: pava#mAna: praqjApa#ti: || 9.005.09
vanaqspati#M pavamAnaq madhvAq sama#g~ggdhiq dhAra#yA |
saqhasra#valshaqM hari#taqM bhrAja#mAnaM hiraqNyaya#m || 9.005.10
vishve# devAq: svAhA#kRutiqM pava#mAnaqsyA ga#ta |
vAqyurbRuhaqspatiq: sUryoq&gnirindra#: saqjoSha#sa: || 9.005.11

maqndrayA# somaq dhAra#yAq vRuShA# pavasva devaqyu: |
avyoq vAre#Shvasmaqyu: || 9.006.01
aqbhi tyaM madyaqM madaqmindaqvindraq iti# kShara |
aqbhi vAqjinoq arva#ta: || 9.006.02
aqbhi tyaM pUqrvyaM mada#M suvAqno a#rSha paqvitraq A |
aqbhi vAja#muqta shrava#: || 9.006.03
anu# draqpsAsaq inda#vaq Apoq na praqvatA#saran |
puqnAqnA indra#mAshata || 9.006.04
yamatya#miva vAqjina#M mRuqjantiq yoSha#Noq dasha# |
vaneq krILa#ntaqmatya#vim || 9.006.05
taM gobhiqrvRuSha#NaqM rasaqM madA#ya deqvavI#taye |
suqtaM bharA#yaq saM sRu#ja || 9.006.06
deqvo deqvAyaq dhAraqyendrA#ya pavate suqta: |
payoq yada#sya pIqpaya#t || 9.006.07
AqtmA yaqj~jasyaq raMhyA# suShvAqNa: pa#vate suqta: |
praqtnaM ni pA#tiq kAvya#m || 9.006.08
eqvA pu#nAqna i#ndraqyurmada#M madiShTha vIqtaye# |
guhA# chiddadhiSheq gira#: || 9.006.09

asRu#graqminda#va: paqthA dharma#nnRuqtasya# suqshriya#: |
viqdAqnA a#syaq yoja#nam || 9.007.01
pra dhArAq madhvo# agriqyo maqhIraqpo vi gA#hate |
haqvirhaqviShShuq vandya#: || 9.007.02
pra yuqjo vAqcho a#griqyo vRuShAva# chakradaqdvane# |
sadmAqbhi saqtyo a#dhvaqra: || 9.007.03
pariq yatkAvyA# kaqvirnRuqmNA vasA#noq arSha#ti |
sva#rvAqjI si#ShAsati || 9.007.04
pava#mAno aqbhi spRudhoq vishoq rAje#va sIdati |
yadI#mRuqNvanti# veqdhasa#: || 9.007.05
avyoq vAreq pari# priqyo hariqrvane#Shu sIdati |
reqbho va#nuShyate maqtI || 9.007.06
sa vAqyumindra#maqshvinA# sAqkaM made#na gachChati |
raNAq yo a#syaq dharma#bhi: || 9.007.07
A miqtrAvaru#NAq bhagaqM madhva#: pavanta Uqrmaya#: |
viqdAqnA a#syaq shakma#bhi: || 9.007.08
aqsmabhya#M rodasI raqyiM madhvoq vAja#sya sAqtaye# |
shravoq vasU#niq saM ji#tam || 9.007.09

eqte somA# aqbhi priqyamindra#syaq kAma#makSharan |
vardha#nto asya vIqrya#m || 9.008.01
puqnAqnAsa#shchamUqShadoq gachCha#nto vAqyumaqshvinA# |
te no# dhAntu suqvIrya#m || 9.008.02
indra#sya somaq rAdha#se punAqno hArdi# chodaya |
Ruqtasyaq yoni#mAqsada#m || 9.008.03
mRuqjanti# tvAq dashaq kShipo# hiqnvanti# saqpta dhIqtaya#: |
anuq viprA# amAdiShu: || 9.008.04
deqvebhya#stvAq madA#yaq kaM sRu#jAqnamati# meqShya#: |
saM gobhi#rvAsayAmasi || 9.008.05
puqnAqna: kaqlasheqShvA vastrA#NyaruqSho hari#: |
pariq gavyA#nyavyata || 9.008.06
maqghonaq A pa#vasva no jaqhi vishvAq apaq dviSha#: |
indoq sakhA#yaqmA vi#sha || 9.008.07
vRuqShTiM diqva: pari# srava dyuqmnaM pRu#thiqvyA adhi# |
saho# na: soma pRuqtsu dhA#: || 9.008.08
nRuqchakSha#saM tvA vaqyamindra#pItaM svaqrvida#m |
bhaqkShIqmahi# praqjAmiSha#m || 9.008.09

pari# priqyA diqva: kaqvirvayA#Msi naqptyo#rhiqta: |
suqvAqno yA#ti kaqvikra#tu: || 9.009.01
prapraq kShayA#yaq panya#seq janA#yaq juShTo# aqdruhe# |
vIqtya#rShaq chani#ShThayA || 9.009.02
sa sUqnurmAqtarAq shuchi#rjAqto jAqte a#rochayat |
maqhAnmaqhI Ru#tAqvRudhA# || 9.009.03
sa saqpta dhIqtibhi#rhiqto naqdyo# ajinvadaqdruha#: |
yA ekaqmakShi# vAvRuqdhu: || 9.009.04
tA aqbhi santaqmastRu#taM maqhe yuvA#naqmA da#dhu: |
indu#mindraq tava# vraqte || 9.009.05
aqbhi vahniqrama#rtya: saqpta pa#shyatiq vAva#hi: |
krivi#rdeqvIra#tarpayat || 9.009.06
avAq kalpe#Shu na: pumaqstamA#Msi somaq yodhyA# |
tAni# punAna jag~gghana: || 9.009.07
nU navya#seq navI#yase sUqktAya# sAdhayA paqtha: |
praqtnaqvadro#chayAq rucha#: || 9.009.08
pava#mAnaq mahiq shravoq gAmashva#M rAsi vIqrava#t |
sanA# meqdhAM sanAq sva#: || 9.009.09

pra svAqnAsoq rathA# iqvArva#ntoq na shra#vaqsyava#: |
somA#so rAqye a#kramu: || 9.010.01
hiqnvAqnAsoq rathA# iva dadhanviqre gabha#styo: |
bharA#sa: kAqriNA#miva || 9.010.02
rAjA#noq na prasha#stibhiq: somA#soq gobhi#ra~jjate |
yaqj~jo na saqpta dhAqtRubhi#: || 9.010.03
pari# suvAqnAsaq inda#voq madA#ya baqrhaNA# giqrA |
suqtA a#rShantiq dhAra#yA || 9.010.04
AqpAqnAso# viqvasva#toq jana#nta uqShasoq bhaga#m |
sUrAq aNvaqM vi ta#nvate || 9.010.05
apaq dvArA# matIqnAM praqtnA Ru#Nvanti kAqrava#: |
vRuShNoq hara#sa Aqyava#: || 9.010.06
saqmIqchIqnAsa# Asateq hotA#ra: saqptajA#maya: |
paqdameka#syaq pipra#ta: || 9.010.07
nAbhAq nAbhi#M naq A da#deq chakShu#shchiqtsUryeq sachA# |
kaqverapa#tyaqmA du#he || 9.010.08
aqbhi priqyA diqvaspaqdama#dhvaqryubhiqrguhA# hiqtam |
sUra#: pashyatiq chakSha#sA || 9.010.09

upA#smai gAyatA naraq: pava#mAnAqyenda#ve |
aqbhi deqvA~M iya#kShate || 9.011.01
aqbhi teq madhu#nAq payo&tha#rvANo ashishrayu: |
deqvaM deqvAya# devaqyu || 9.011.02
sa na#: pavasvaq shaM gaveq shaM janA#yaq shamarva#te |
shaM rA#jaqnnoSha#dhIbhya: || 9.011.03
baqbhraveq nu svata#vase&ruqNAya# diviqspRushe# |
somA#ya gAqthama#rchata || 9.011.04
hasta#chyutebhiqradri#bhi: suqtaM soma#M punItana |
madhAqvA dhA#vatAq madhu# || 9.011.05
namaqsedupa# sIdata daqdhnedaqbhi shrI#NItana |
induqmindre# dadhAtana || 9.011.06
aqmiqtraqhA vicha#rShaNiq: pava#sva somaq shaM gave# |
deqvebhyo# anukAmaqkRut || 9.011.07
indrA#ya somaq pAta#veq madA#yaq pari# Shichyase |
maqnaqshchinmana#saqspati#: || 9.011.08
pava#mAna suqvIrya#M raqyiM so#ma rirIhi na: |
indaqvindre#Na no yuqjA || 9.011.09

somA# asRugraqminda#va: suqtA Ruqtasyaq sAda#ne |
indrA#yaq madhu#mattamA: || 9.012.01
aqbhi viprA# anUShataq gAvo# vaqtsaM na mAqtara#: |
indraqM soma#sya pIqtaye# || 9.012.02
maqdaqchyutkShe#tiq sAda#neq sindho#rUqrmA vi#paqshchit |
somo# gauqrI adhi# shriqta: || 9.012.03
diqvo nAbhA# vichakShaqNo&vyoq vAre# mahIyate |
somoq ya: suqkratu#: kaqvi: || 9.012.04
ya: soma#: kaqlasheqShvA~M aqnta: paqvitraq Ahi#ta: |
taminduq: pari# Shasvaje || 9.012.05
pra vAchaqmindu#riShyati samuqdrasyAdhi# viqShTapi# |
jinvaqnkosha#M madhuqshchuta#m || 9.012.06
nitya#stotroq vanaqspati#rdhIqnAmaqnta: sa#baqrdugha#: |
hiqnvAqno mAnu#ShA yuqgA || 9.012.07
aqbhi priqyA diqvaspaqdA somo# hinvAqno a#rShati |
vipra#syaq dhAra#yA kaqvi: || 9.012.08
A pa#vamAna dhAraya raqyiM saqhasra#varchasam |
aqsme i#ndo svAqbhuva#m || 9.012.09

soma#: punAqno a#rShati saqhasra#dhAroq atya#vi: |
vAqyorindra#sya niShkRuqtam || 9.013.01
pava#mAnamavasyavoq vipra#maqbhi pra gA#yata |
suqShvAqNaM deqvavI#taye || 9.013.02
pava#nteq vAja#sAtayeq somA#: saqhasra#pAjasa: |
gRuqNAqnA deqvavI#taye || 9.013.03
uqta noq vAja#sAtayeq pava#sva bRuhaqtIriSha#: |
dyuqmadi#ndo suqvIrya#m || 9.013.04
te na#: sahaqsriNa#M raqyiM pava#ntAqmA suqvIrya#m |
suqvAqnA deqvAsaq inda#va: || 9.013.05
atyA# hiyAqnA na heqtRubhiqrasRu#graqM vAja#sAtaye |
vi vAraqmavya#mAqshava#: || 9.013.06
vAqshrA a#rShaqntInda#voq&bhi vaqtsaM na dheqnava#: |
daqdhaqnviqre gabha#styo: || 9.013.07
juShTaq indrA#ya matsaqra: pava#mAnaq kani#kradat |
vishvAq apaq dviSho# jahi || 9.013.08
aqpaqghnantoq arA#vNaq: pava#mAnA: svaqrdRusha#: |
yonA#vRuqtasya# sIdata || 9.013.09

pariq prAsi#Shyadatkaqvi: sindho#rUqrmAvadhi# shriqta: |
kAqraM bibhra#tpuruqspRuha#m || 9.014.01
giqrA yadIq saba#ndhavaq: pa~jchaq vrAtA# apaqsyava#: |
paqriqShkRuqNvanti# dharNaqsim || 9.014.02
Ada#sya shuqShmiNoq raseq vishve# deqvA a#matsata |
yadIq gobhi#rvasAqyate# || 9.014.03
niqriqNAqno vi dhA#vatiq jahaqchCharyA#Niq tAnvA# |
atrAq saM ji#ghnate yuqjA || 9.014.04
naqptIbhiqryo viqvasva#ta: shuqbhro na mA#mRuqje yuvA# |
gA: kRu#NvAqno na niqrNija#m || 9.014.05
ati# shriqtI ti#raqshchatA# gaqvyA ji#gAqtyaNvyA# |
vaqgnumi#yartiq yaM viqde || 9.014.06
aqbhi kShipaq: sama#gmata maqrjaya#ntIriqShaspati#m |
pRuqShThA gRu#bhNata vAqjina#: || 9.014.07
pari# diqvyAniq marmRu#shaqdvishvA#ni somaq pArthi#vA |
vasU#ni yAhyasmaqyu: || 9.014.08

eqSha dhiqyA yAqtyaNvyAq shUroq rathe#bhirAqshubhi#: |
gachChaqnnindra#sya niShkRuqtam || 9.015.01
eqSha puqrU dhi#yAyate bRuhaqte deqvatA#taye |
yatrAqmRutA#saq Asa#te || 9.015.02
eqSha hiqto vi nI#yateq&nta: shuqbhrAva#tA paqthA |
yadI# tuq~jjantiq bhUrNa#ya: || 9.015.03
eqSha shRug~ggA#Niq dodhu#vaqchChishI#te yUqthyoq3q# vRuShA# |
nRuqmNA dadhA#naq oja#sA || 9.015.04
eqSha ruqkmibhi#rIyate vAqjI shuqbhrebhi#raqMshubhi#: |
patiq: sindhU#nAqM bhava#n || 9.015.05
eqSha vasU#ni pibdaqnA paru#ShA yayiqvA~M ati# |
avaq shAde#Shu gachChati || 9.015.06
eqtaM mRu#jantiq marjyaqmupaq droNe#ShvAqyava#: |
praqchaqkrAqNaM maqhIriSha#: || 9.015.07
eqtamuq tyaM dashaq kShipo# mRuqjanti# saqpta dhIqtaya#: |
svAqyuqdhaM maqdinta#mam || 9.015.08

pra te# soqtAra# oqNyoq3q# rasaqM madA#yaq ghRuShva#ye |
sargoq na taqktyeta#sha: || 9.016.01
kratvAq dakSha#sya raqthya#maqpo vasA#naqmandha#sA |
goqShAmaNve#Shu sashchima || 9.016.02
ana#ptamaqpsu duqShTaraqM soma#M paqvitraq A sRu#ja |
puqnIqhIndrA#yaq pAta#ve || 9.016.03
pra pu#nAqnasyaq cheta#sAq soma#: paqvitre# arShati |
kratvA# saqdhasthaqmAsa#dat || 9.016.04
pra tvAq namo#bhiqrinda#vaq indraq somA# asRukShata |
maqhe bharA#ya kAqriNa#: || 9.016.05
puqnAqno rUqpe aqvyayeq vishvAq arSha#nnaqbhi shriya#: |
shUroq na goShu# tiShThati || 9.016.06
diqvo na sAnu# piqpyuShIq dhArA# suqtasya# veqdhasa#: |
vRuthA# paqvitre# arShati || 9.016.07
tvaM so#ma vipaqshchitaqM tanA# punAqna AqyuShu# |
avyoq vAraqM vi dhA#vasi || 9.016.08

pra niqmnene#vaq sindha#voq ghnanto# vRuqtrANiq bhUrNa#ya: |
somA# asRugramAqshava#: || 9.017.01
aqbhi su#vAqnAsaq inda#vo vRuqShTaya#: pRuthiqvImi#va |
indraqM somA#so akSharan || 9.017.02
atyU#rmirmatsaqro madaq: soma#: paqvitre# arShati |
viqghnanrakShA#Msi devaqyu: || 9.017.03
A kaqlashe#Shu dhAvati paqvitreq pari# Shichyate |
uqkthairyaqj~jeShu# vardhate || 9.017.04
atiq trI so#ma rochaqnA rohaqnna bhrA#jaseq diva#m |
iqShNansUryaqM na cho#daya: || 9.017.05
aqbhi viprA# anUShata mUqrdhanyaqj~jasya# kAqrava#: |
dadhA#nAqshchakSha#si priqyam || 9.017.06
tamu# tvA vAqjinaqM naro# dhIqbhirviprA# avaqsyava#: |
mRuqjanti# deqvatA#taye || 9.017.07
madhoqrdhArAqmanu# kShara tIqvra: saqdhasthaqmAsa#da: |
chAru#rRuqtAya# pIqtaye# || 9.017.08

pari# suvAqno gi#riqShThA: paqvitreq somo# akShA: |
made#Shu sarvaqdhA a#si || 9.018.01
tvaM vipraqstvaM kaqvirmadhuq pra jAqtamandha#sa: |
made#Shu sarvaqdhA a#si || 9.018.02
tavaq vishve# saqjoSha#so deqvAsa#: pIqtimA#shata |
made#Shu sarvaqdhA a#si || 9.018.03
A yo vishvA#niq vAryAq vasU#niq hasta#yordaqdhe |
made#Shu sarvaqdhA a#si || 9.018.04
ya iqme roda#sI maqhI saM mAqtare#vaq doha#te |
made#Shu sarvaqdhA a#si || 9.018.05
pariq yo roda#sI uqbhe saqdyo vAje#bhiqrarSha#ti |
made#Shu sarvaqdhA a#si || 9.018.06
sa shuqShmI kaqlasheqShvA pu#nAqno a#chikradat |
made#Shu sarvaqdhA a#si || 9.018.07

yatso#ma chiqtramuqkthya#M diqvyaM pArthi#vaqM vasu# |
tanna#: punAqna A bha#ra || 9.019.01
yuqvaM hi stha: sva#rpatIq indra#shcha somaq gopa#tI |
IqshAqnA pi#pyataqM dhiya#: || 9.019.02
vRuShA# punAqna AqyuShu# staqnayaqnnadhi# baqrhiShi# |
hariq: sanyoniqmAsa#dat || 9.019.03
avA#vashanta dhIqtayo# vRuShaqbhasyAdhiq reta#si |
sUqnorvaqtsasya# mAqtara#: || 9.019.04
kuqvidvRu#ShaqNyantI#bhya: punAqno garbha#mAqdadha#t |
yA: shuqkraM du#haqte paya#: || 9.019.05
upa# shikShApataqsthuSho# bhiqyasaqmA dhe#hiq shatru#Shu |
pava#mAna viqdA raqyim || 9.019.06
ni shatro#: somaq vRuShNyaqM ni shuShmaqM ni vaya#stira |
dUqre vA# saqto anti# vA || 9.019.07

pra kaqvirdeqvavI#taqye&vyoq vAre#bhirarShati |
sAqhvAnvishvA# aqbhi spRudha#: || 9.020.01
sa hi ShmA# jariqtRubhyaq A vAjaqM goma#ntaqminva#ti |
pava#mAna: sahaqsriNa#m || 9.020.02
pariq vishvA#niq cheta#sA mRuqshaseq pava#se maqtI |
sa na#: somaq shravo# vida: || 9.020.03
aqbhya#rSha bRuqhadyasho# maqghava#dbhyo dhruqvaM raqyim |
iSha#M stoqtRubhyaq A bha#ra || 9.020.04
tvaM rAje#va suvraqto gira#: soqmA vi#veshitha |
puqnAqno va#hne adbhuta || 9.020.05
sa vahni#raqpsu duqShTaro# mRuqjyamA#noq gabha#styo: |
soma#shchaqmUShu# sIdati || 9.020.06
krIqLurmaqkho na ma#Mhaqyu: paqvitra#M soma gachChasi |
dadha#tstoqtre suqvIrya#m || 9.020.07

eqte dhA#vaqntInda#vaq: somAq indrA#yaq ghRuShva#ya: |
maqtsaqrAsa#: svaqrvida#: || 9.021.01
praqvRuqNvanto# abhiqyujaq: suShva#ye varivoqvida#: |
svaqyaM stoqtre va#yaqskRuta#: || 9.021.02
vRuthAq krILa#ntaq inda#va: saqdhastha#maqbhyekaqmit |
sindho#rUqrmA vya#kSharan || 9.021.03
eqte vishvA#niq vAryAq pava#mAnAsa Ashata |
hiqtA na sapta#yoq rathe# || 9.021.04
Asmi#npiqshag~gga#mindavoq dadhA#tA veqnamAqdishe# |
yo aqsmabhyaqmarA#vA || 9.021.05
Ruqbhurna rathyaqM navaqM dadhA#tAq keta#mAqdishe# |
shuqkrA: pa#vadhvaqmarNa#sA || 9.021.06
eqta uq tye a#vIvashaqnkAShThA#M vAqjino# akrata |
saqta: prAsA#viShurmaqtim || 9.021.07

eqte somA#sa Aqshavoq rathA# ivaq pra vAqjina#: |
sargA#: sRuqShTA a#heShata || 9.022.01
eqte vAtA# ivoqrava#: paqrjanya#syeva vRuqShTaya#: |
aqgneri#va bhraqmA vRuthA# || 9.022.02
eqte pUqtA vi#paqshchitaq: somA#soq dadhyA#shira: |
viqpA vyA#nashuqrdhiya#: || 9.022.03
eqte mRuqShTA ama#rtyA: sasRuqvAMsoq na sha#shramu: |
iya#kShanta: paqtho raja#: || 9.022.04
eqte pRuqShThAniq roda#sorvipraqyantoq vyA#nashu: |
uqtedamu#ttaqmaM raja#: || 9.022.05
tantu#M tanvAqnamu#ttaqmamanu# praqvata# Ashata |
uqtedamu#ttaqmAyya#m || 9.022.06
tvaM so#ma paqNibhyaq A vasuq gavyA#ni dhAraya: |
taqtaM tantu#machikrada: || 9.022.07

somA# asRugramAqshavoq madhoqrmada#syaq dhAra#yA |
aqbhi vishvA#niq kAvyA# || 9.023.01
anu# praqtnAsa# Aqyava#: paqdaM navI#yo akramu: |
ruqche ja#nantaq sUrya#m || 9.023.02
A pa#vamAna no bharAqryo adA#shuShoq gaya#m |
kRuqdhi praqjAva#tIqriSha#: || 9.023.03
aqbhi somA#sa Aqyavaq: pava#nteq madyaqM mada#m |
aqbhi kosha#M madhuqshchuta#m || 9.023.04
somo# arShati dharNaqsirdadhA#na indriqyaM rasa#m |
suqvIro# abhishastiqpA: || 9.023.05
indrA#ya soma pavase deqvebhya#: sadhaqmAdya#: |
indoq vAja#M siShAsasi || 9.023.06
aqsya pIqtvA madA#nAqmindro# vRuqtrANya#praqti |
jaqghAna# jaqghana#chchaq nu || 9.023.07

pra somA#so adhanviShuq: pava#mAnAsaq inda#va: |
shrIqNAqnA aqpsu mRu#~jjata || 9.024.01
aqbhi gAvo# adhanviShuqrApoq na praqvatA# yaqtI: |
puqnAqnA indra#mAshata || 9.024.02
pra pa#vamAna dhanvasiq somendrA#yaq pAta#ve |
nRubhi#ryaqto vi nI#yase || 9.024.03
tvaM so#ma nRuqmAda#naq: pava#sva charShaNIqsahe# |
sasniqryo a#nuqmAdya#: || 9.024.04
indoq yadadri#bhi: suqta: paqvitra#M pariqdhAva#si |
araqmindra#syaq dhAmne# || 9.024.05
pava#sva vRutrahantamoqkthebhi#ranuqmAdya#: |
shuchi#: pAvaqko adbhu#ta: || 9.024.06
shuchi#: pAvaqka u#chyateq soma#: suqtasyaq madhva#: |
deqvAqvIra#ghashaMsaqhA || 9.024.07

pava#sva dakShaqsAdha#no deqvebhya#: pIqtaye# hare |
maqrudbhyo# vAqyaveq mada#: || 9.025.01
pava#mAna dhiqyA hiqtoq3q#&bhi yoniqM kani#kradat |
dharma#NA vAqyumA vi#sha || 9.025.02
saM deqvai: sho#bhateq vRuShA# kaqviryonAqvadhi# priqya: |
vRuqtraqhA de#vaqvIta#ma: || 9.025.03
vishvA# rUqpANyA#viqshanpu#nAqno yA#ti haryaqta: |
yatrAqmRutA#saq Asa#te || 9.025.04
aqruqSho jaqnayaqngiraq: soma#: pavata AyuqShak |
indraqM gachCha#nkaqvikra#tu: || 9.025.05
A pa#vasva madintama paqvitraqM dhAra#yA kave |
aqrkasyaq yoni#mAqsada#m || 9.025.06

tama#mRukShanta vAqjina#muqpastheq adi#teqradhi# |
viprA#soq aNvyA# dhiqyA || 9.026.01
taM gAvo# aqbhya#nUShata saqhasra#dhAraqmakShi#tam |
indu#M dhaqrtAraqmA diqva: || 9.026.02
taM veqdhAM meqdhayA#hyaqnpava#mAnaqmadhiq dyavi# |
dhaqrNaqsiM bhUri#dhAyasam || 9.026.03
tama#hyanbhuqrijo#rdhiqyA saqMvasA#naM viqvasva#ta: |
pati#M vAqcho adA#bhyam || 9.026.04
taM sAnAqvadhi# jAqmayoq hari#M hinvaqntyadri#bhi: |
haqryaqtaM bhUri#chakShasam || 9.026.05
taM tvA# hinvanti veqdhasaq: pava#mAna girAqvRudha#m |
indaqvindrA#ya matsaqram || 9.026.06

eqSha kaqviraqbhiShTu#ta: paqvitreq adhi# toshate |
puqnAqno ghnannapaq sridha#: || 9.027.01
eqSha indrA#ya vAqyave# svaqrjitpari# Shichyate |
paqvitre# dakShaqsAdha#na: || 9.027.02
eqSha nRubhiqrvi nI#yate diqvo mUqrdhA vRuShA# suqta: |
somoq vane#Shu vishvaqvit || 9.027.03
eqSha gaqvyura#chikradaqtpava#mAno hiraNyaqyu: |
indu#: satrAqjidastRu#ta: || 9.027.04
eqSha sUrye#Na hAsateq pava#mAnoq adhiq dyavi# |
paqvitre# matsaqro mada#: || 9.027.05
eqSha shuqShmya#siShyadadaqntari#kSheq vRuShAq hari#: |
puqnAqna induqrindraqmA || 9.027.06

eqSha vAqjI hiqto nRubhi#rvishvaqvinmana#saqspati#: |
avyoq vAraqM vi dhA#vati || 9.028.01
eqSha paqvitre# akSharaqtsomo# deqvebhya#: suqta: |
vishvAq dhAmA#nyAviqshan || 9.028.02
eqSha deqva: shu#bhAyaqte&dhiq yonAqvama#rtya: |
vRuqtraqhA de#vaqvIta#ma: || 9.028.03
eqSha vRuShAq kani#kradaddaqshabhi#rjAqmibhi#ryaqta: |
aqbhi droNA#ni dhAvati || 9.028.04
eqSha sUrya#marochayaqtpava#mAnoq vicha#rShaNi: |
vishvAq dhAmA#ni vishvaqvit || 9.028.05
eqSha shuqShmyadA#bhyaq: soma#: punAqno a#rShati |
deqvAqvIra#ghashaMsaqhA || 9.028.06

prAsyaq dhArA# akSharaqnvRuShNa#: suqtasyauja#sA |
deqvA~M anu# praqbhUSha#ta: || 9.029.01
sapti#M mRujanti veqdhaso# gRuqNanta#: kAqravo# giqrA |
jyoti#rjaj~jAqnamuqkthya#m || 9.029.02
suqShahA# somaq tAni# te punAqnAya# prabhUvaso |
vardhA# samuqdramuqkthya#m || 9.029.03
vishvAq vasU#ni saqMjayaqnpava#sva somaq dhAra#yA |
iqnu dveShA#Msi saqdhrya#k || 9.029.04
rakShAq su noq ara#ruSha: svaqnAtsa#masyaq kasya# chit |
niqdo yatra# mumuqchmahe# || 9.029.05
endoq pArthi#vaM raqyiM diqvyaM pa#vasvaq dhAra#yA |
dyuqmantaqM shuShmaqmA bha#ra || 9.029.06

pra dhArA# asya shuqShmiNoq vRuthA# paqvitre# akSharan |
puqnAqno vAcha#miShyati || 9.030.01
indu#rhiyAqna: soqtRubhi#rmRuqjyamA#naq: kani#kradat |
iya#rti vaqgnumi#ndriqyam || 9.030.02
A naq: shuShma#M nRuqShAhya#M vIqrava#ntaM puruqspRuha#m |
pava#sva somaq dhAra#yA || 9.030.03
pra somoq atiq dhAra#yAq pava#mAno asiShyadat |
aqbhi droNA#nyAqsada#m || 9.030.04
aqpsu tvAq madhu#mattamaqM hari#M hinvaqntyadri#bhi: |
indaqvindrA#ya pIqtaye# || 9.030.05
suqnotAq madhu#mattamaqM somaqmindrA#ya vaqjriNe# |
chAruqM shardhA#ya matsaqram || 9.030.06

pra somA#sa: svAqdhya1q#: pava#mAnAso akramu: |
raqyiM kRu#Nvantiq cheta#nam || 9.031.01
diqvaspRu#thiqvyA adhiq bhave#ndo dyumnaqvardha#na: |
bhavAq vAjA#nAqM pati#: || 9.031.02
tubhyaqM vAtA# abhiqpriyaqstubhya#marShantiq sindha#va: |
somaq vardha#nti teq maha#: || 9.031.03
A pyA#yasvaq same#tu te viqshvata#: somaq vRuShNya#m |
bhavAq vAja#sya saMgaqthe || 9.031.04
tubhyaqM gAvo# ghRuqtaM payoq babhro# duduqhre akShi#tam |
varShi#ShTheq adhiq sAna#vi || 9.031.05
svAqyuqdhasya# te saqto bhuva#nasya pate vaqyam |
indo# sakhiqtvamu#shmasi || 9.031.06

pra somA#so madaqchyutaq: shrava#se no maqghona#: |
suqtA viqdathe# akramu: || 9.032.01
AdI#M triqtasyaq yoSha#Noq hari#M hinvaqntyadri#bhi: |
induqmindrA#ya pIqtaye# || 9.032.02
AdI#M haqMso yathA# gaqNaM vishva#syAvIvashanmaqtim |
atyoq na gobhi#rajyate || 9.032.03
uqbhe so#mAvaqchAka#shanmRuqgo na taqkto a#rShasi |
sIda#nnRuqtasyaq yoniqmA || 9.032.04
aqbhi gAvo# anUShataq yoShA# jAqrami#va priqyam |
aga#nnAqjiM yathA# hiqtam || 9.032.05
aqsme dhe#hi dyuqmadyasho# maqghava#dbhyashchaq mahya#M cha |
saqniM meqdhAmuqta shrava#: || 9.032.06

pra somA#so vipaqshchitoq&pAM na ya#ntyUqrmaya#: |
vanA#ni mahiqShA i#va || 9.033.01
aqbhi droNA#ni baqbhrava#: shuqkrA Ruqtasyaq dhAra#yA |
vAjaqM goma#ntamakSharan || 9.033.02
suqtA indrA#ya vAqyaveq varu#NAya maqrudbhya#: |
somA# arShantiq viShNa#ve || 9.033.03
tiqsro vAchaq udI#rateq gAvo# mimanti dheqnava#: |
hari#retiq kani#kradat || 9.033.04
aqbhi brahmI#ranUShata yaqhvIrRuqtasya# mAqtara#: |
maqrmRuqjyante# diqva: shishu#m || 9.033.05
rAqya: sa#muqdrA~Mshchaqturoq&smabhya#M soma viqshvata#: |
A pa#vasva sahaqsriNa#: || 9.033.06

pra su#vAqno dhAra#yAq tanendu#rhinvAqno a#rShati |
ruqjaddRuqLhA vyoja#sA || 9.034.01
suqta indrA#ya vAqyaveq varu#NAya maqrudbhya#: |
somo# arShatiq viShNa#ve || 9.034.02
vRuShA#NaqM vRuSha#bhiryaqtaM suqnvantiq somaqmadri#bhi: |
duqhantiq shakma#nAq paya#: || 9.034.03
bhuva#ttriqtasyaq marjyoq bhuvaqdindrA#ya matsaqra: |
saM rUqpaira#jyateq hari#: || 9.034.04
aqbhImRuqtasya# viqShTapa#M duhaqte pRushni#mAtara: |
chAru# priqyata#maM haqvi: || 9.034.05
same#naqmahru#tA iqmA giro# arShanti saqsruta#: |
dheqnUrvAqshro a#vIvashat || 9.034.06

A na#: pavasvaq dhAra#yAq pava#mAna raqyiM pRuqthum |
yayAq jyoti#rviqdAsi# na: || 9.035.01
indo# samudramIg~gkhayaq pava#sva vishvamejaya |
rAqyo dhaqrtA naq oja#sA || 9.035.02
tvayA# vIqreNa# vIravoq&bhi ShyA#ma pRutanyaqta: |
kSharA# No aqbhi vArya#m || 9.035.03
pra vAjaqmindu#riShyatiq siShA#sanvAjaqsA RuShi#: |
vraqtA vi#dAqna Ayu#dhA || 9.035.04
taM gIqrbhirvA#chamIg~gkhaqyaM pu#nAqnaM vA#sayAmasi |
somaqM jana#syaq gopa#tim || 9.035.05
vishvoq yasya# vraqte jano# dAqdhAraq dharma#Naqspate#: |
puqnAqnasya# praqbhUva#so: || 9.035.06

asa#rjiq rathyo# yathA paqvitre# chaqmvo#: suqta: |
kArShma#nvAqjI nya#kramIt || 9.036.01
sa vahni#: somaq jAgRu#viq: pava#sva devaqvIrati# |
aqbhi kosha#M madhuqshchuta#m || 9.036.02
sa noq jyotI#MShi pUrvyaq pava#mAnaq vi ro#chaya |
kratveq dakShA#ya no hinu || 9.036.03
shuqmbhamA#na RutAqyubhi#rmRuqjyamA#noq gabha#styo: |
pava#teq vAre# aqvyaye# || 9.036.04
sa vishvA# dAqshuSheq vasuq somo# diqvyAniq pArthi#vA |
pava#tAqmAntari#kShyA || 9.036.05
A diqvaspRuqShThama#shvaqyurga#vyaqyu: so#ma rohasi |
vIqraqyu: sha#vasaspate || 9.036.06

sa suqta: pIqtayeq vRuShAq soma#: paqvitre# arShati |
viqghnanrakShA#Msi devaqyu: || 9.037.01
sa paqvitre# vichakShaqNo hari#rarShati dharNaqsi: |
aqbhi yoniqM kani#kradat || 9.037.02
sa vAqjI ro#chaqnA diqva: pava#mAnoq vi dhA#vati |
raqkShoqhA vAra#maqvyaya#m || 9.037.03
sa triqtasyAdhiq sAna#viq pava#mAno arochayat |
jAqmibhiq: sUrya#M saqha || 9.037.04
sa vRu#traqhA vRuShA# suqto va#rivoqvidadA#bhya: |
somoq vAja#mivAsarat || 9.037.05
sa deqva: kaqvine#Shiqtoq3q#&bhi droNA#ni dhAvati |
induqrindrA#ya maqMhanA# || 9.037.06

eqSha uq sya vRuShAq ratho&vyoq vAre#bhirarShati |
gachChaqnvAja#M sahaqsriNa#m || 9.038.01
eqtaM triqtasyaq yoSha#Noq hari#M hinvaqntyadri#bhi: |
induqmindrA#ya pIqtaye# || 9.038.02
eqtaM tyaM haqritoq dasha# marmRuqjyante# apaqsyuva#: |
yAbhiqrmadA#yaq shumbha#te || 9.038.03
eqSha sya mAnu#ShIqShvA shyeqno na viqkShu sI#dati |
gachCha#~jjAqro na yoqShita#m || 9.038.04
eqSha sya madyoq raso&va# chaShTe diqva: shishu#: |
ya induqrvAraqmAvi#shat || 9.038.05
eqSha sya pIqtaye# suqto hari#rarShati dharNaqsi: |
krandaqnyoni#maqbhi priqyam || 9.038.06

Aqshura#rSha bRuhanmateq pari# priqyeNaq dhAmnA# |
yatra# deqvA itiq brava#n || 9.039.01
paqriqShkRuqNvannani#ShkRutaqM janA#ya yAqtayaqnniSha#: |
vRuqShTiM diqva: pari# srava || 9.039.02
suqta e#ti paqvitraq A tviShiqM dadhA#naq oja#sA |
viqchakShA#No viroqchaya#n || 9.039.03
aqyaM sa yo diqvaspari# raghuqyAmA# paqvitraq A |
sindho#rUqrmA vyakSha#rat || 9.039.04
AqvivA#sanparAqvatoq atho# arvAqvata#: suqta: |
indrA#ya sichyateq madhu# || 9.039.05
saqmIqchIqnA a#nUShataq hari#M hinvaqntyadri#bhi: |
yonA#vRuqtasya# sIdata || 9.039.06

puqnAqno a#kramIdaqbhi vishvAq mRudhoq vicha#rShaNi: |
shuqmbhantiq vipra#M dhIqtibhi#: || 9.040.01
A yoni#maruqNo ru#haqdgamaqdindraqM vRuShA# suqta: |
dhruqve sada#si sIdati || 9.040.02
nU no# raqyiM maqhAmi#ndoq&smabhya#M soma viqshvata#: |
A pa#vasva sahaqsriNa#m || 9.040.03
vishvA# soma pavamAna dyuqmnAnI#ndaqvA bha#ra |
viqdA: sa#haqsriNIqriSha#: || 9.040.04
sa na#: punAqna A bha#ra raqyiM stoqtre suqvIrya#m |
jaqriqturva#rdhayAq gira#: || 9.040.05
puqnAqna i#ndaqvA bha#raq soma# dviqbarha#saM raqyim |
vRuSha#nnindo na uqkthya#m || 9.040.06

pra ye gAvoq na bhUrNa#yastveqShA aqyAsoq akra#mu: |
ghnanta#: kRuqShNAmapaq tvacha#m || 9.041.01
suqviqtasya# manAmaqhe&tiq setu#M durAqvya#m |
sAqhvAMsoq dasyu#mavraqtam || 9.041.02
shRuqNve vRuqShTeri#va svaqna: pava#mAnasya shuqShmiNa#: |
chara#nti viqdyuto# diqvi || 9.041.03
A pa#vasva maqhImiShaqM goma#dindoq hira#Nyavat |
ashvA#vaqdvAja#vatsuqta: || 9.041.04
sa pa#vasva vicharShaNaq A maqhI roda#sI pRuNa |
uqShA: sUryoq na raqshmibhi#: || 9.041.05
pari# Na: sharmaqyantyAq dhAra#yA soma viqshvata#: |
sarA# raqseva# viqShTapa#m || 9.041.06

jaqnaya#nrochaqnA diqvo jaqnaya#nnaqpsu sUrya#m |
vasA#noq gA aqpo hari#: || 9.042.01
eqSha praqtnenaq manma#nA deqvo deqvebhyaqspari# |
dhAra#yA pavate suqta: || 9.042.02
vAqvRuqdhAqnAyaq tUrva#yeq pava#nteq vAja#sAtaye |
somA#: saqhasra#pAjasa: || 9.042.03
duqhAqna: praqtnamitpaya#: paqvitreq pari# Shichyate |
kranda#ndeqvA~M a#jIjanat || 9.042.04
aqbhi vishvA#niq vAryAqbhi deqvA~M Ru#tAqvRudha#: |
soma#: punAqno a#rShati || 9.042.05
goma#nna: soma vIqravaqdashvA#vaqdvAja#vatsuqta: |
pava#sva bRuhaqtIriSha#: || 9.042.06

yo atya# iva mRuqjyateq gobhiqrmadA#ya haryaqta: |
taM gIqrbhirvA#sayAmasi || 9.043.01
taM noq vishvA# avaqsyuvoq gira#: shumbhanti pUqrvathA# |
induqmindrA#ya pIqtaye# || 9.043.02
puqnAqno yA#ti haryaqta: somo# gIqrbhi: pari#ShkRuta: |
vipra#syaq medhyA#tithe: || 9.043.03
pava#mAna viqdA raqyimaqsmabhya#M soma suqshriya#m |
indo# saqhasra#varchasam || 9.043.04
induqratyoq na vA#jaqsRutkani#kranti paqvitraq A |
yadakShAqrati# devaqyu: || 9.043.05
pava#svaq vAja#sAtayeq vipra#sya gRuNaqto vRuqdhe |
somaq rAsva# suqvIrya#m || 9.043.06

pra Na# indo maqhe tana# UqrmiM na bibhra#darShasi |
aqbhi deqvA~M aqyAsya#: || 9.044.01
maqtI juqShTo dhiqyA hiqta: somo# hinve parAqvati# |
vipra#syaq dhAra#yA kaqvi: || 9.044.02
aqyaM deqveShuq jAgRu#vi: suqta e#ti paqvitraq A |
somo# yAtiq vicha#rShaNi: || 9.044.03
sa na#: pavasva vAjaqyushcha#krAqNashchAru#madhvaqram |
baqrhiShmAq~M A vi#vAsati || 9.044.04
sa noq bhagA#ya vAqyaveq vipra#vIra: saqdAvRu#dha: |
somo# deqveShvA ya#mat || 9.044.05
sa no# aqdya vasu#ttaye kratuqvidgA#tuqvitta#ma: |
vAja#M jeShiq shravo# bRuqhat || 9.044.06

sa pa#vasvaq madA#yaq kaM nRuqchakShA# deqvavI#taye |
indaqvindrA#ya pIqtaye# || 9.045.01
sa no# arShAqbhi dUqtyaM1q# tvamindrA#ya toshase |
deqvAnsakhi#bhyaq A vara#m || 9.045.02
uqta tvAma#ruqNaM vaqyaM gobhi#ra~jjmoq madA#yaq kam |
vi no# rAqye duro# vRudhi || 9.045.03
atyU# paqvitra#makramIdvAqjI dhuraqM na yAma#ni |
indu#rdeqveShu# patyate || 9.045.04
samIq sakhA#yo asvaraqnvaneq krILa#ntaqmatya#vim |
indu#M nAqvA a#nUShata || 9.045.05
tayA# pavasvaq dhAra#yAq yayA# pIqto viqchakSha#se |
indo# stoqtre suqvIrya#m || 9.045.06

asRu#grandeqvavI#taqye&tyA#saq: kRutvyA# iva |
kShara#nta: parvatAqvRudha#: || 9.046.01
pari#ShkRutAsaq inda#voq yoShe#vaq pitryA#vatI |
vAqyuM somA# asRukShata || 9.046.02
eqte somA#saq inda#vaq: praya#svantashchaqmU suqtA: |
indra#M vardhantiq karma#bhi: || 9.046.03
A dhA#vatA suhastya: shuqkrA gRu#bhNIta maqnthinA# |
gobhi#: shrINIta matsaqram || 9.046.04
sa pa#vasva dhanaMjaya prayaqntA rAdha#so maqha: |
aqsmabhya#M soma gAtuqvit || 9.046.05
eqtaM mRu#jantiq marjyaqM pava#mAnaqM dashaq kShipa#: |
indrA#ya matsaqraM mada#m || 9.046.06

aqyA soma#: sukRuqtyayA# maqhashchi#daqbhya#vardhata |
maqndAqna udvRu#ShAyate || 9.047.01
kRuqtAnIda#syaq kartvAq cheta#nte dasyuqtarha#NA |
RuqNA cha# dhRuqShNushcha#yate || 9.047.02
Atsoma# indriqyo rasoq vajra#: sahasraqsA bhu#vat |
uqkthaM yada#syaq jAya#te || 9.047.03
svaqyaM kaqvirvi#dhaqrtariq viprA#yaq ratna#michChati |
yadI# marmRuqjyateq dhiya#: || 9.047.04
siqShAqsatU# rayIqNAM vAjeqShvarva#tAmiva |
bhare#Shu jiqgyuShA#masi || 9.047.05

taM tvA# nRuqmNAniq bibhra#taM saqdhasthe#Shu maqho diqva: |
chAru#M sukRuqtyaye#mahe || 9.048.01
saMvRu#ktadhRuShNumuqkthya#M maqhAma#hivrataqM mada#m |
shaqtaM puro# ruruqkShaNi#m || 9.048.02
ata#stvA raqyimaqbhi rAjA#naM sukrato diqva: |
suqpaqrNo a#vyaqthirbha#rat || 9.048.03
vishva#smAq itsva#rdRuqshe sAdhA#raNaM rajaqstura#m |
goqpAmRuqtasyaq virbha#rat || 9.048.04
adhA# hinvAqna i#ndriqyaM jyAyo# mahiqtvamA#nashe |
aqbhiqShTiqkRudvicha#rShaNi: || 9.048.05

pava#sva vRuqShTimA su noq&pAmUqrmiM diqvaspari# |
aqyaqkShmA bRu#haqtIriSha#: || 9.049.01
tayA# pavasvaq dhAra#yAq yayAq gAva# iqhAgama#n |
janyA#saq upa# no gRuqham || 9.049.02
ghRuqtaM pa#vasvaq dhAra#yA yaqj~jeShu# devaqvIta#ma: |
aqsmabhya#M vRuqShTimA pa#va || 9.049.03
sa na# Uqrje vya1q#vyaya#M paqvitra#M dhAvaq dhAra#yA |
deqvAsa#: shRuqNavaqnhi ka#m || 9.049.04
pava#mAno asiShyadaqdrakShA#Msyapaqjag~ggha#nat |
praqtnaqvadroqchayaqnrucha#: || 9.049.05

utteq shuShmA#sa Irateq sindho#rUqrmeri#va svaqna: |
vAqNasya# chodayA paqvim || 9.050.01
praqsaqve taq udI#rate tiqsro vAcho# makhaqsyuva#: |
yadavyaq eShiq sAna#vi || 9.050.02
avyoq vAreq pari# priqyaM hari#M hinvaqntyadri#bhi: |
pava#mAnaM madhuqshchuta#m || 9.050.03
A pa#vasva madintama paqvitraqM dhAra#yA kave |
aqrkasyaq yoni#mAqsada#m || 9.050.04
sa pa#vasva madintamaq gobhi#ra~jjAqno aqktubhi#: |
indaqvindrA#ya pIqtaye# || 9.050.05

adhva#ryoq adri#bhi: suqtaM soma#M paqvitraq A sRu#ja |
puqnIqhIndrA#yaq pAta#ve || 9.051.01
diqva: pIqyUSha#muttaqmaM somaqmindrA#ya vaqjriNe# |
suqnotAq madhu#mattamam || 9.051.02
tavaq tya i#ndoq andha#so deqvA madhoqrvya#shnate |
pava#mAnasya maqruta#: || 9.051.03
tvaM hi so#ma vaqrdhaya#nsuqto madA#yaq bhUrNa#ye |
vRuSha#nstoqtAra#mUqtaye# || 9.051.04
aqbhya#rSha vichakShaNa paqvitraqM dhAra#yA suqta: |
aqbhi vAja#muqta shrava#: || 9.051.05

pari# dyuqkSha: saqnadra#yiqrbharaqdvAja#M noq andha#sA |
suqvAqno a#rSha paqvitraq A || 9.052.01
tava# praqtnebhiqradhva#bhiqravyoq vAreq pari# priqya: |
saqhasra#dhAro yAqttanA# || 9.052.02
chaqrurna yastamI#g~gkhaqyendoq na dAna#mIg~gkhaya |
vaqdhairva#dhasnavIg~gkhaya || 9.052.03
ni shuShma#mindaveShAqM puru#hUtaq janA#nAm |
yo aqsmA~M Aqdide#shati || 9.052.04
shaqtaM na# inda Uqtibhi#: saqhasra#M vAq shuchI#nAm |
pava#sva maMhaqyadra#yi: || 9.052.05

utteq shuShmA#so asthUq rakSho# bhiqndanto# adriva: |
nuqdasvaq yA: pa#riqspRudha#: || 9.053.01
aqyA ni#jaqghniroja#sA rathasaqMge dhane# hiqte |
stavAq abi#bhyuShA hRuqdA || 9.053.02
asya# vraqtAniq nAdhRuSheq pava#mAnasya dUqDhyA# |
ruqja yastvA# pRutaqnyati# || 9.053.03
taM hi#nvanti madaqchyutaqM hari#M naqdIShu# vAqjina#m |
induqmindrA#ya matsaqram || 9.053.04

aqsya praqtnAmanuq dyuta#M shuqkraM du#duhreq ahra#ya: |
paya#: sahasraqsAmRuShi#m || 9.054.01
aqyaM sUrya# ivopaqdRugaqyaM sarA#Msi dhAvati |
saqpta praqvataq A diva#m || 9.054.02
aqyaM vishvA#ni tiShThati punAqno bhuva#noqpari# |
somo# deqvo na sUrya#: || 9.054.03
pari# No deqvavI#tayeq vAjA#~M arShasiq goma#ta: |
puqnAqna i#ndavindraqyu: || 9.054.04

yava#MyavaM noq andha#sA puqShTampu#ShTaqM pari# srava |
somaq vishvA# chaq saubha#gA || 9.055.01
indoq yathAq tavaq stavoq yathA# te jAqtamandha#sa: |
ni baqrhiShi# priqye sa#da: || 9.055.02
uqta no# goqvida#shvaqvitpava#sva soqmAndha#sA |
maqkShUta#mebhiqraha#bhi: || 9.055.03
yo jiqnAtiq na jIya#teq hantiq shatru#maqbhItya# |
sa pa#vasva sahasrajit || 9.055.04

pariq soma# RuqtaM bRuqhadAqshu: paqvitre# arShati |
viqghnanrakShA#Msi devaqyu: || 9.056.01
yatsomoq vAjaqmarSha#ti shaqtaM dhArA# apaqsyuva#: |
indra#sya saqkhyamA#viqshan || 9.056.02
aqbhi tvAq yoSha#Noq dasha# jAqraM na kaqnyA#nUShata |
mRuqjyase# soma sAqtaye# || 9.056.03
tvamindrA#yaq viShNa#ve svAqduri#ndoq pari# srava |
nR^InstoqtR^InpAqhyaMha#sa: || 9.056.04

pra teq dhArA# asaqshchato# diqvo na ya#nti vRuqShTaya#: |
achChAq vAja#M sahaqsriNa#m || 9.057.01
aqbhi priqyANiq kAvyAq vishvAq chakShA#No arShati |
hari#stu~jjAqna Ayu#dhA || 9.057.02
sa ma#rmRujAqna Aqyubhiqribhoq rAje#va suvraqta: |
shyeqno na vaMsu# ShIdati || 9.057.03
sa noq vishvA# diqvo vasUqto pRu#thiqvyA adhi# |
puqnAqna i#ndaqvA bha#ra || 9.057.04

taraqtsa maqndI dhA#vatiq dhArA# suqtasyAndha#sa: |
taraqtsa maqndI dhA#vati || 9.058.01
uqsrA ve#daq vasU#nAqM marta#sya deqvyava#sa: |
taraqtsa maqndI dhA#vati || 9.058.02
dhvaqsrayo#: puruqShantyoqrA saqhasrA#Ni dadmahe |
taraqtsa maqndI dhA#vati || 9.058.03
A yayo#striqMshataqM tanA# saqhasrA#Ni chaq dadma#he |
taraqtsa maqndI dhA#vati || 9.058.04

pava#sva goqjida#shvaqjidvi#shvaqjitso#ma raNyaqjit |
praqjAvaqdratnaqmA bha#ra || 9.059.01
pava#svAqdbhyo adA#bhyaq: pavaqsvauSha#dhIbhya: |
pava#sva dhiqShaNA#bhya: || 9.059.02
tvaM so#maq pava#mAnoq vishvA#ni duriqtA ta#ra |
kaqvi: sI#daq ni baqrhiShi# || 9.059.03
pava#mAnaq sva#rvidoq jAya#mAno&bhavo maqhAn |
indoq vishvA#~M aqbhIda#si || 9.059.04

pra gA#yaqtreNa# gAyataq pava#mAnaqM vicha#rShaNim |
indu#M saqhasra#chakShasam || 9.060.01
taM tvA# saqhasra#chakShasaqmatho# saqhasra#bharNasam |
atiq vAra#mapAviShu: || 9.060.02
atiq vArAqnpava#mAno asiShyadatkaqlashA#~M aqbhi dhA#vati |
indra#syaq hArdyA#viqshan || 9.060.03
indra#sya somaq rAdha#seq shaM pa#vasva vicharShaNe |
praqjAvaqdretaq A bha#ra || 9.060.04

aqyA vIqtI pari# sravaq yasta# indoq madeqShvA |
aqvAha#nnavaqtIrnava# || 9.061.01
pura#: saqdya iqtthAdhi#yeq divo#dAsAyaq shamba#ram |
adhaq tyaM tuqrvashaqM yadu#m || 9.061.02
pari# Noq ashva#mashvaqvidgoma#dindoq hira#Nyavat |
kSharA# sahaqsriNIqriSha#: || 9.061.03
pava#mAnasya te vaqyaM paqvitra#mabhyundaqta: |
saqkhiqtvamA vRu#NImahe || 9.061.04
ye te# paqvitra#mUqrmayo#&bhiqkShara#ntiq dhAra#yA |
tebhi#rna: soma mRuLaya || 9.061.05
sa na#: punAqna A bha#ra raqyiM vIqrava#tIqmiSha#m |
IshA#na: soma viqshvata#: || 9.061.06
eqtamuq tyaM dashaq kShipo# mRuqjantiq sindhu#mAtaram |
samA#diqtyebhi#rakhyata || 9.061.07
samindre#Noqta vAqyunA# suqta e#ti paqvitraq A |
saM sUrya#sya raqshmibhi#: || 9.061.08
sa noq bhagA#ya vAqyave# pUqShNe pa#vasvaq madhu#mAn |
chAru#rmiqtre varu#Ne cha || 9.061.09
uqchchA te# jAqtamandha#so diqvi ShadbhUmyA da#de |
uqgraM sharmaq mahiq shrava#: || 9.061.10
eqnA vishvA#nyaqrya A dyuqmnAniq mAnu#ShANAm |
siShA#santo vanAmahe || 9.061.11
sa naq indrA#yaq yajya#veq varu#NAya maqrudbhya#: |
vaqriqvoqvitpari# srava || 9.061.12
upoq Shu jAqtamaqpturaqM gobhi#rbhaqg~ggaM pari#ShkRutam |
indu#M deqvA a#yAsiShu: || 9.061.13
tamidva#rdhantu noq giro# vaqtsaM saqMshishva#rIriva |
ya indra#sya hRudaqMsani#: || 9.061.14
arShA# Na: somaq shaM gave# dhuqkShasva# piqpyuShIqmiSha#m |
vardhA# samuqdramuqkthya#m || 9.061.15
pava#mAno ajIjanaddiqvashchiqtraM na ta#nyaqtum |
jyoti#rvaishvAnaqraM bRuqhat || 9.061.16
pava#mAnasya teq rasoq mado# rAjannaduchChuqna: |
vi vAraqmavya#marShati || 9.061.17
pava#mAnaq rasaqstavaq dakShoq vi rA#jati dyuqmAn |
jyotiqrvishvaqM sva#rdRuqshe || 9.061.18
yasteq madoq vare#NyaqstenA# pavaqsvAndha#sA |
deqvAqvIra#ghashaMsaqhA || 9.061.19
jaghni#rvRuqtrama#miqtriyaqM sasniqrvAja#M diqvedi#ve |
goqShA u# ashvaqsA a#si || 9.061.20
sammi#shlo aruqSho bha#va sUpaqsthAbhiqrna dheqnubhi#: |
sIda#~jChyeqno na yoniqmA || 9.061.21
sa pa#vasvaq ya Aviqthendra#M vRuqtrAyaq hanta#ve |
vaqvriqvAMsa#M maqhIraqpa: || 9.061.22
suqvIrA#so vaqyaM dhanAq jaye#ma soma mIDhva: |
puqnAqno va#rdha noq gira#: || 9.061.23
tvotA#saqstavAva#sAq syAma# vaqnvanta# Aqmura#: |
soma# vraqteShu# jAgRuhi || 9.061.24
aqpaqghnanpa#vateq mRudho&paq somoq arA#vNa: |
gachChaqnnindra#sya niShkRuqtam || 9.061.25
maqho no# rAqya A bha#raq pava#mAna jaqhI mRudha#: |
rAsve#ndo vIqravaqdyasha#: || 9.061.26
na tvA# shaqtaM chaqna hrutoq rAdhoq ditsa#ntaqmA mi#nan |
yatpu#nAqno ma#khaqsyase# || 9.061.27
pava#svendoq vRuShA# suqta: kRuqdhI no# yaqshasoq jane# |
vishvAq apaq dviSho# jahi || 9.061.28
asya# te saqkhye vaqyaM tave#ndo dyuqmna u#ttaqme |
sAqsaqhyAma# pRutanyaqta: || 9.061.29
yA te# bhIqmAnyAyu#dhA tiqgmAniq santiq dhUrva#Ne |
rakShA# samasya no niqda: || 9.061.30

eqte a#sRugraqminda#vastiqra: paqvitra#mAqshava#: |
vishvA#nyaqbhi saubha#gA || 9.062.01
viqghnanto# duriqtA puqru suqgA toqkAya# vAqjina#: |
tanA# kRuqNvantoq arva#te || 9.062.02
kRuqNvantoq vari#voq gaveq&bhya#rShanti suShTuqtim |
iLA#maqsmabhya#M saqMyata#m || 9.062.03
asA#vyaqMshurmadA#yAqpsu dakSho# giriqShThA: |
shyeqno na yoniqmAsa#dat || 9.062.04
shuqbhramandho# deqvavA#tamaqpsu dhUqto nRubhi#: suqta: |
svada#ntiq gAvaq: payo#bhi: || 9.062.05
AdIqmashvaqM na hetAqro&shU#shubhannaqmRutA#ya |
madhvoq rasa#M sadhaqmAde# || 9.062.06
yAsteq dhArA# madhuqshchuto&sRu#graminda Uqtaye# |
tAbhi#: paqvitraqmAsa#da: || 9.062.07
so aqrShendrA#ya pIqtaye# tiqro romA#NyaqvyayA# |
sIdaqnyonAq vaneqShvA || 9.062.08
tvami#ndoq pari# sravaq svAdi#ShThoq ag~ggi#robhya: |
vaqriqvoqvidghRuqtaM paya#: || 9.062.09
aqyaM vicha#rShaNirhiqta: pava#mAnaq: sa che#tati |
hiqnvAqna Apya#M bRuqhat || 9.062.10
eqSha vRuShAq vRuSha#vrataq: pava#mAno ashastiqhA |
karaqdvasU#ni dAqshuShe# || 9.062.11
A pa#vasva sahaqsriNa#M raqyiM goma#ntamaqshvina#m |
puqruqshchaqndraM pu#ruqspRuha#m || 9.062.12
eqSha sya pari# Shichyate marmRuqjyamA#na Aqyubhi#: |
uqruqgAqya: kaqvikra#tu: || 9.062.13
saqhasro#ti: shaqtAma#gho viqmAnoq raja#sa: kaqvi: |
indrA#ya pavateq mada#: || 9.062.14
giqrA jAqta iqha stuqta induqrindrA#ya dhIyate |
viryonA# vasaqtAvi#va || 9.062.15
pava#mAna: suqto nRubhiq: somoq vAja#mivAsarat |
chaqmUShuq shakma#nAqsada#m || 9.062.16
taM tri#pRuqShThe tri#vandhuqre rathe# yu~jjantiq yAta#ve |
RuShI#NAM saqpta dhIqtibhi#: || 9.062.17
taM so#tAro dhanaqspRuta#mAqshuM vAjA#yaq yAta#ve |
hari#M hinota vAqjina#m || 9.062.18
Aqviqshankaqlasha#M suqto vishvAq arSha#nnaqbhi shriya#: |
shUroq na goShu# tiShThati || 9.062.19
A ta# indoq madA#yaq kaM payo# duhantyAqyava#: |
deqvA deqvebhyoq madhu# || 9.062.20
A naq: soma#M paqvitraq A sRuqjatAq madhu#mattamam |
deqvebhyo# devaqshrutta#mam || 9.062.21
eqte somA# asRukShata gRuNAqnA: shrava#se maqhe |
maqdinta#masyaq dhAra#yA || 9.062.22
aqbhi gavyA#ni vIqtaye# nRuqmNA pu#nAqno a#rShasi |
saqnadvA#jaq: pari# srava || 9.062.23
uqta noq goma#tIqriShoq vishvA# arSha pariqShTubha#: |
gRuqNAqno jaqmada#gninA || 9.062.24
pava#sva vAqcho a#griqya: soma# chiqtrAbhi#rUqtibhi#: |
aqbhi vishvA#niq kAvyA# || 9.062.25
tvaM sa#muqdriyA# aqpo#&griqyo vAcha# Iqraya#n |
pava#sva vishvamejaya || 9.062.26
tubhyeqmA bhuva#nA kave mahiqmne so#ma tasthire |
tubhya#marShantiq sindha#va: || 9.062.27
pra te# diqvo na vRuqShTayoq dhArA# yantyasaqshchata#: |
aqbhi shuqkrAmu#paqstira#m || 9.062.28
indrAqyendu#M punItanoqgraM dakShA#yaq sAdha#nam |
IqshAqnaM vIqtirA#dhasam || 9.062.29
pava#mAna Ruqta: kaqvi: soma#: paqvitraqmAsa#dat |
dadha#tstoqtre suqvIrya#m || 9.062.30

A pa#vasva sahaqsriNa#M raqyiM so#ma suqvIrya#m |
aqsme shravA#Msi dhAraya || 9.063.01
iShaqmUrja#M cha pinvasaq indrA#ya matsaqrinta#ma: |
chaqmUShvA ni ShI#dasi || 9.063.02
suqta indrA#yaq viShNa#veq soma#: kaqlashe# akSharat |
madhu#mA~M astu vAqyave# || 9.063.03
eqte a#sRugramAqshavo&tiq hvarA#Msi baqbhrava#: |
somA# Ruqtasyaq dhAra#yA || 9.063.04
indraqM vardha#nto aqptura#: kRuqNvantoq vishvaqmArya#m |
aqpaqghnantoq arA#vNa: || 9.063.05
suqtA anuq svamA rajoq&bhya#rShanti baqbhrava#: |
indraqM gachCha#ntaq inda#va: || 9.063.06
aqyA pa#vasvaq dhAra#yAq yayAq sUryaqmaro#chaya: |
hiqnvAqno mAnu#ShIraqpa: || 9.063.07
ayu#ktaq sUraq eta#shaqM pava#mAno maqnAvadhi# |
aqntari#kSheNaq yAta#ve || 9.063.08
uqta tyA haqritoq dashaq sUro# ayuktaq yAta#ve |
induqrindraq iti# bruqvan || 9.063.09
parIqto vAqyave# suqtaM giraq indrA#ya matsaqram |
avyoq vAre#Shu si~jchata || 9.063.10
pava#mAna viqdA raqyimaqsmabhya#M soma duqShTara#m |
yo dUqNAsho# vanuShyaqtA || 9.063.11
aqbhya#rSha sahaqsriNa#M raqyiM goma#ntamaqshvina#m |
aqbhi vAja#muqta shrava#: || 9.063.12
somo# deqvo na sUryo&dri#bhi: pavate suqta: |
dadhA#na: kaqlasheq rasa#m || 9.063.13
eqte dhAmAqnyAryA# shuqkrA Ruqtasyaq dhAra#yA |
vAjaqM goma#ntamakSharan || 9.063.14
suqtA indrA#ya vaqjriNeq somA#soq dadhyA#shira: |
paqvitraqmatya#kSharan || 9.063.15
pra so#maq madhu#mattamo rAqye a#rSha paqvitraq A |
madoq yo de#vaqvIta#ma: || 9.063.16
tamI# mRujantyAqyavoq hari#M naqdIShu# vAqjina#m |
induqmindrA#ya matsaqram || 9.063.17
A pa#vasvaq hira#NyavaqdashvA#vatsoma vIqrava#t |
vAjaqM goma#ntaqmA bha#ra || 9.063.18
pariq vAjeq na vA#jaqyumavyoq vAre#Shu si~jchata |
indrA#yaq madhu#mattamam || 9.063.19
kaqviM mRu#jantiq marjya#M dhIqbhirviprA# avaqsyava#: |
vRuShAq kani#kradarShati || 9.063.20
vRuSha#NaM dhIqbhiraqpturaqM soma#mRuqtasyaq dhAra#yA |
maqtI viprAq: sama#svaran || 9.063.21
pava#sva devAyuqShagindra#M gachChatu teq mada#: |
vAqyumA ro#haq dharma#NA || 9.063.22
pava#mAnaq ni to#shase raqyiM so#ma shraqvAyya#m |
priqya: sa#muqdramA vi#sha || 9.063.23
aqpaqghnanpa#vaseq mRudha#: kratuqvitso#ma matsaqra: |
nuqdasvAde#vayuqM jana#m || 9.063.24
pava#mAnA asRukShataq somA#: shuqkrAsaq inda#va: |
aqbhi vishvA#niq kAvyA# || 9.063.25
pava#mAnAsa Aqshava#: shuqbhrA a#sRugraqminda#va: |
ghnantoq vishvAq apaq dviSha#: || 9.063.26
pava#mAnA diqvasparyaqntari#kShAdasRukShata |
pRuqthiqvyA adhiq sAna#vi || 9.063.27
puqnAqna: so#maq dhAraqyendoq vishvAq apaq sridha#: |
jaqhi rakShA#Msi sukrato || 9.063.28
aqpaqghnanso#ma raqkShasoq&bhya#rShaq kani#kradat |
dyuqmantaqM shuShma#muttaqmam || 9.063.29
aqsme vasU#ni dhArayaq soma# diqvyAniq pArthi#vA |
indoq vishvA#niq vAryA# || 9.063.30

vRuShA# soma dyuqmA~M a#siq vRuShA# devaq vRuSha#vrata: |
vRuShAq dharmA#Ni dadhiShe || 9.064.01
vRuShNa#steq vRuShNyaqM shavoq vRuShAq vanaqM vRuShAq mada#: |
saqtyaM vRu#ShaqnvRuSheda#si || 9.064.02
ashvoq na cha#kradoq vRuShAq saM gA i#ndoq samarva#ta: |
vi no# rAqye duro# vRudhi || 9.064.03
asRu#kShataq pra vAqjino# gaqvyA somA#so ashvaqyA |
shuqkrAso# vIraqyAshava#: || 9.064.04
shuqmbhamA#nA RutAqyubhi#rmRuqjyamA#nAq gabha#styo: |
pava#nteq vAre# aqvyaye# || 9.064.05
te vishvA# dAqshuSheq vasuq somA# diqvyAniq pArthi#vA |
pava#ntAqmAntari#kShyA || 9.064.06
pava#mAnasya vishvaviqtpra teq sargA# asRukShata |
sUrya#syevaq na raqshmaya#: || 9.064.07
keqtuM kRuqNvandiqvaspariq vishvA# rUqpAbhya#rShasi |
saqmuqdra: so#ma pinvase || 9.064.08
hiqnvAqno vAcha#miShyasiq pava#mAnaq vidha#rmaNi |
akrA#ndeqvo na sUrya#: || 9.064.09
indu#: paviShTaq cheta#na: priqya: ka#vIqnAM maqtI |
sRuqjadashva#M raqthIri#va || 9.064.10
Uqrmiryaste# paqvitraq A de#vAqvI: paqryakSha#rat |
sIda#nnRuqtasyaq yoniqmA || 9.064.11
sa no# arSha paqvitraq A madoq yo de#vaqvIta#ma: |
indaqvindrA#ya pIqtaye# || 9.064.12
iqShe pa#vasvaq dhAra#yA mRuqjyamA#no manIqShibhi#: |
indo# ruqchAbhi gA i#hi || 9.064.13
puqnAqno vari#vaskRuqdhyUrjaqM janA#ya girvaNa: |
hare# sRujAqna Aqshira#m || 9.064.14
puqnAqno deqvavI#tayaq indra#sya yAhi niShkRuqtam |
dyuqtAqno vAqjibhi#ryaqta: || 9.064.15
pra hi#nvAqnAsaq indaqvo&chChA# samuqdramAqshava#: |
dhiqyA jUqtA a#sRukShata || 9.064.16
maqrmRuqjAqnAsa# Aqyavoq vRuthA# samuqdraminda#va: |
agma#nnRuqtasyaq yoniqmA || 9.064.17
pari# No yAhyasmaqyurvishvAq vasUqnyoja#sA |
pAqhi naq: sharma# vIqrava#t || 9.064.18
mimA#tiq vahniqreta#sha: paqdaM yu#jAqna Rukva#bhi: |
pra yatsa#muqdra Ahi#ta: || 9.064.19
A yadyoni#M hiraqNyaya#mAqshurRuqtasyaq sIda#ti |
jahAqtyapra#chetasa: || 9.064.20
aqbhi veqnA a#nUShaqteya#kShantiq prache#tasa: |
majjaqntyavi#chetasa: || 9.064.21
indrA#yendo maqrutva#teq pava#svaq madhu#mattama: |
Ruqtasyaq yoni#mAqsada#m || 9.064.22
taM tvAq viprA# vachoqvidaq: pari# ShkRuNvanti veqdhasa#: |
saM tvA# mRujantyAqyava#: || 9.064.23
rasa#M te miqtro a#ryaqmA piba#ntiq varu#Na: kave |
pava#mAnasya maqruta#: || 9.064.24
tvaM so#ma vipaqshchita#M punAqno vAcha#miShyasi |
indo# saqhasra#bharNasam || 9.064.25
uqto saqhasra#bharNasaqM vAcha#M soma makhaqsyuva#m |
puqnAqna i#ndaqvA bha#ra || 9.064.26
puqnAqna i#ndaveShAqM puru#hUtaq janA#nAm |
priqya: sa#muqdramA vi#sha || 9.064.27
davi#dyutatyA ruqchA pa#riqShTobha#ntyA kRuqpA |
somA#: shuqkrA gavA#shira: || 9.064.28
hiqnvAqno heqtRubhi#ryaqta A vAja#M vAqjya#kramIt |
sIda#nto vaqnuSho# yathA || 9.064.29
Ruqdhakso#ma svaqstaye# saMjagmAqno diqva: kaqvi: |
pava#svaq sUryo# dRuqshe || 9.064.30

hiqnvantiq sUraqmusra#yaq: svasA#ro jAqmayaqspati#m |
maqhAmindu#M mahIqyuva#: || 9.065.01
pava#mAna ruqchAru#chA deqvo deqvebhyaqspari# |
vishvAq vasUqnyA vi#sha || 9.065.02
A pa#vamAna suShTuqtiM vRuqShTiM deqvebhyoq duva#: |
iqShe pa#vasva saqMyata#m || 9.065.03
vRuShAq hyasi# bhAqnunA# dyuqmanta#M tvA havAmahe |
pava#mAna svAqdhya#: || 9.065.04
A pa#vasva suqvIryaqM manda#mAna: svAyudha |
iqho Shvi#ndaqvA ga#hi || 9.065.05
yadaqdbhi: pa#riShiqchyase# mRuqjyamA#noq gabha#styo: |
druNA# saqdhastha#mashnuShe || 9.065.06
pra somA#ya vyashvaqvatpava#mAnAya gAyata |
maqhe saqhasra#chakShase || 9.065.07
yasyaq varNa#M madhuqshchutaqM hari#M hiqnvantyadri#bhi: |
induqmindrA#ya pIqtaye# || 9.065.08
tasya# te vAqjino# vaqyaM vishvAq dhanA#ni jiqgyuSha#: |
saqkhiqtvamA vRu#NImahe || 9.065.09
vRuShA# pavasvaq dhAra#yA maqrutva#te cha matsaqra: |
vishvAq dadhA#naq oja#sA || 9.065.10
taM tvA# dhaqrtAra#moqNyoq3q#: pava#mAna svaqrdRusha#m |
hiqnve vAje#Shu vAqjina#m || 9.065.11
aqyA chiqtto viqpAnayAq hari#: pavasvaq dhAra#yA |
yujaqM vAje#Shu chodaya || 9.065.12
A na# indo maqhImiShaqM pava#sva viqshvada#rshata: |
aqsmabhya#M soma gAtuqvit || 9.065.13
A kaqlashA# anUShaqtendoq dhArA#bhiqroja#sA |
endra#sya pIqtaye# visha || 9.065.14
yasya# teq madyaqM rasa#M tIqvraM duqhantyadri#bhi: |
sa pa#vasvAbhimAtiqhA || 9.065.15
rAjA# meqdhAbhi#rIyateq pava#mAno maqnAvadhi# |
aqntari#kSheNaq yAta#ve || 9.065.16
A na# indo shataqgvinaqM gavAqM poShaqM svashvya#m |
vahAq bhaga#ttimUqtaye# || 9.065.17
A na#: somaq sahoq juvo# rUqpaM na varcha#se bhara |
suqShvAqNo deqvavI#taye || 9.065.18
arShA# soma dyuqmatta#moq&bhi droNA#niq roru#vat |
sIda#~jChyeqno na yoniqmA || 9.065.19
aqpsA indrA#ya vAqyaveq varu#NAya maqrudbhya#: |
somo# arShatiq viShNa#ve || 9.065.20
iSha#M toqkAya# noq dadha#daqsmabhya#M soma viqshvata#: |
A pa#vasva sahaqsriNa#m || 9.065.21
ye somA#sa: parAqvatiq ye a#rvAqvati# sunviqre |
ye vAqda: sha#ryaqNAva#ti || 9.065.22
ya A#rjIqkeShuq kRutva#suq ye madhye# paqstyA#nAm |
ye vAq jane#Shu paq~jchasu# || 9.065.23
te no# vRuqShTiM diqvaspariq pava#ntAqmA suqvIrya#m |
suqvAqnA deqvAsaq inda#va: || 9.065.24
pava#te haryaqto hari#rgRuNAqno jaqmada#gninA |
hiqnvAqno goradhi# tvaqchi || 9.065.25
pra shuqkrAso# vayoqjuvo# hinvAqnAsoq na sapta#ya: |
shrIqNAqnA aqpsu mRu#~jjata || 9.065.26
taM tvA# suqteShvAqbhuvo# hinviqre deqvatA#taye |
sa pa#vasvAqnayA# ruqchA || 9.065.27
A teq dakSha#M mayoqbhuvaqM vahni#maqdyA vRu#NImahe |
pAntaqmA pu#ruqspRuha#m || 9.065.28
A maqndramA vare#NyaqmA vipraqmA ma#nIqShiNa#m |
pAntaqmA pu#ruqspRuha#m || 9.065.29
A raqyimA su#cheqtunaqmA su#krato taqnUShvA |
pAntaqmA pu#ruqspRuha#m || 9.065.30

pava#sva vishvacharShaNeq&bhi vishvA#niq kAvyA# |
sakhAq sakhi#bhyaq IDya#: || 9.066.01
tAbhyAqM vishva#sya rAjasiq ye pa#vamAnaq dhAma#nI |
praqtIqchI so#ma taqsthatu#: || 9.066.02
pariq dhAmA#niq yAni# teq tvaM so#mAsi viqshvata#: |
pava#mAna Ruqtubhi#: kave || 9.066.03
pava#sva jaqnayaqnniShoq&bhi vishvA#niq vAryA# |
sakhAq sakhi#bhya Uqtaye# || 9.066.04
tava# shuqkrAso# aqrchayo# diqvaspRuqShThe vi ta#nvate |
paqvitra#M somaq dhAma#bhi: || 9.066.05
taveqme saqpta sindha#va: praqshiSha#M soma sisrate |
tubhya#M dhAvanti dheqnava#: || 9.066.06
pra so#ma yAhiq dhAra#yA suqta indrA#ya matsaqra: |
dadhA#noq akShi#tiq shrava#: || 9.066.07
samu# tvA dhIqbhira#svaranhinvaqtI: saqpta jAqmaya#: |
vipra#mAqjA viqvasva#ta: || 9.066.08
mRuqjanti# tvAq samaqgruvo&vye# jIqrAvadhiq ShvaNi# |
reqbho yadaqjyaseq vane# || 9.066.09
pava#mAnasya te kaveq vAjiqnsargA# asRukShata |
arva#ntoq na shra#vaqsyava#: || 9.066.10
achChAq kosha#M madhuqshchutaqmasRu#graqM vAre# aqvyaye# |
avA#vashanta dhIqtaya#: || 9.066.11
achChA# samuqdramindaqvo&staqM gAvoq na dheqnava#: |
agma#nnRuqtasyaq yoniqmA || 9.066.12
pra Na# indo maqhe raNaq Apo# arShantiq sindha#va: |
yadgobhi#rvAsayiqShyase# || 9.066.13
asya# te saqkhye vaqyamiya#kShantaqstvota#ya: |
indo# sakhiqtvamu#shmasi || 9.066.14
A pa#vasvaq gavi#ShTaye maqhe so#ma nRuqchakSha#se |
endra#sya jaqThare# visha || 9.066.15
maqhA~M a#si somaq jyeShTha# uqgrANA#mindaq oji#ShTha: |
yudhvAq sa~jChashva#jjigetha || 9.066.16
ya uqgrebhya#shchiqdojI#yAq~jChUre#bhyashchiqchChUra#tara: |
bhUqriqdAbhya#shchiqnmaMhI#yAn || 9.066.17
tvaM so#maq sUraq eSha#stoqkasya# sAqtA taqnUnA#m |
vRuqNIqmahe# saqkhyAya# vRuNIqmaheq yujyA#ya || 9.066.18
agnaq AyU#MShi pavasaq A suqvorjaqmiSha#M cha na: |
Aqre bA#dhasva duqchChunA#m || 9.066.19
aqgnirRuShiq: pava#mAnaq: pA~jcha#janya: puqrohi#ta: |
tamI#mahe mahAgaqyam || 9.066.20
agneq pava#svaq svapA# aqsme varcha#: suqvIrya#m |
dadha#draqyiM mayiq poSha#m || 9.066.21
pava#mAnoq atiq sridhoq&bhya#rShati suShTuqtim |
sUroq na viqshvada#rshata: || 9.066.22
sa ma#rmRujAqna Aqyubhiq: praya#svAqnpraya#se hiqta: |
induqratyo# vichakShaqNa: || 9.066.23
pava#mAna RuqtaM bRuqhachChuqkraM jyoti#rajIjanat |
kRuqShNA tamA#Msiq jag~ggha#nat || 9.066.24
pava#mAnasyaq jag~gghna#toq hare#shchaqndrA a#sRukShata |
jIqrA a#jiqrasho#chiSha: || 9.066.25
pava#mAno raqthIta#ma: shuqbhrebhi#: shuqbhrasha#stama: |
hari#shchandro maqrudga#Na: || 9.066.26
pava#mAnoq vya#shnavadraqshmibhi#rvAjaqsAta#ma: |
dadha#tstoqtre suqvIrya#m || 9.066.27
pra su#vAqna indu#rakShA: paqvitraqmatyaqvyaya#m |
puqnAqna induqrindraqmA || 9.066.28
eqSha somoq adhi# tvaqchi gavA#M krILaqtyadri#bhi: |
indraqM madA#yaq johu#vat || 9.066.29
yasya# te dyuqmnavaqtpayaq: pava#mAqnAbhRu#taM diqva: |
tena# no mRuLa jIqvase# || 9.066.30

tvaM so#mAsi dhAraqyurmaqndra oji#ShTho adhvaqre |
pava#sva maMhaqyadra#yi: || 9.067.01
tvaM suqto nRuqmAda#no dadhaqnvAnma#tsaqrinta#ma: |
indrA#ya sUqrirandha#sA || 9.067.02
tvaM su#ShvAqNo adri#bhiraqbhya#rShaq kani#kradat |
dyuqmantaqM shuShma#muttaqmam || 9.067.03
indu#rhinvAqno a#rShati tiqro vArA#NyaqvyayA# |
hariqrvAja#machikradat || 9.067.04
indoq vyavya#marShasiq vi shravA#Msiq vi saubha#gA |
vi vAjA#nsomaq goma#ta: || 9.067.05
A na# indo shataqgvina#M raqyiM goma#ntamaqshvina#m |
bharA# soma sahaqsriNa#m || 9.067.06
pava#mAnAsaq inda#vastiqra: paqvitra#mAqshava#: |
indraqM yAme#bhirAshata || 9.067.07
kaqkuqha: soqmyo rasaq induqrindrA#ya pUqrvya: |
Aqyu: pa#vata Aqyave# || 9.067.08
hiqnvantiq sUraqmusra#yaq: pava#mAnaM madhuqshchuta#m |
aqbhi giqrA sama#svaran || 9.067.09
aqviqtA no# aqjAshva#: pUqShA yAma#niyAmani |
A bha#kShatkaqnyA#su na: || 9.067.10
aqyaM soma#: kapaqrdine# ghRuqtaM na pa#vateq madhu# |
A bha#kShatkaqnyA#su na: || 9.067.11
aqyaM ta# AghRuNe suqto ghRuqtaM na pa#vateq shuchi# |
A bha#kShatkaqnyA#su na: || 9.067.12
vAqcho jaqntu: ka#vIqnAM pava#sva somaq dhAra#yA |
deqveShu# ratnaqdhA a#si || 9.067.13
A kaqlashe#Shu dhAvati shyeqno varmaq vi gA#hate |
aqbhi droNAq kani#kradat || 9.067.14
pariq pra so#ma teq raso&sa#rji kaqlashe# suqta: |
shyeqno na taqkto a#rShati || 9.067.15
pava#sva soma maqndayaqnnindrA#yaq madhu#mattama: || 9.067.16
asRu#grandeqvavI#taye vAjaqyantoq rathA# iva || 9.067.17
te suqtAso# maqdinta#mA: shuqkrA vAqyuma#sRukShata || 9.067.18
grAvNA# tuqnno aqbhiShTu#ta: paqvitra#M soma gachChasi |
dadha#tstoqtre suqvIrya#m || 9.067.19
eqSha tuqnno aqbhiShTu#ta: paqvitraqmati# gAhate |
raqkShoqhA vAra#maqvyaya#m || 9.067.20
yadantiq yachcha# dUraqke bhaqyaM viqndatiq mAmiqha |
pava#mAnaq vi tajja#hi || 9.067.21
pava#mAnaq: so aqdya na#: paqvitre#Naq vicha#rShaNi: |
ya: poqtA sa pu#nAtu na: || 9.067.22
yatte# paqvitra#maqrchiShyagneq vita#tamaqntarA |
brahmaq tena# punIhi na: || 9.067.23
yatte# paqvitra#marchiqvadagneq tena# punIhi na: |
braqhmaqsaqvai: pu#nIhi na: || 9.067.24
uqbhAbhyA#M deva savita: paqvitre#Na saqvena# cha |
mAM pu#nIhi viqshvata#: || 9.067.25
triqbhiShTvaM de#va savitaqrvarShi#ShThai: somaq dhAma#bhi: |
agneq dakShai#: punIhi na: || 9.067.26
puqnantuq mAM de#vajaqnA: puqnantuq vasa#vo dhiqyA |
vishve# devA: punIqta mAq jAta#veda: punIqhi mA# || 9.067.27
pra pyA#yasvaq pra sya#ndasvaq somaq vishve#bhiraqMshubhi#: |
deqvebhya# uttaqmaM haqvi: || 9.067.28
upa# priqyaM pani#pnataqM yuvA#namAhutIqvRudha#m |
aga#nmaq bibhra#toq nama#: || 9.067.29
aqlAyya#sya paraqshurna#nAshaq tamA pa#vasva deva soma |
AqkhuM chi#deqva de#va soma || 9.067.30
ya: pA#vamAqnIraqdhyetyRuShi#bhiq: sambhRu#taqM rasa#m |
sarvaqM sa pUqtama#shnAti svadiqtaM mA#taqrishva#nA || 9.067.31
pAqvaqmAqnIryo aqdhyetyRuShi#bhiq: sambhRu#taqM rasa#m |
tasmaiq sara#svatI duhe kShIqraM saqrpirmadhU#daqkam || 9.067.32

pra deqvamachChAq madhu#mantaq indaqvo&si#Shyadantaq gAvaq A na dheqnava#: |
baqrhiqShado# vachaqnAva#ntaq Udha#bhi: pariqsruta#muqsriyA# niqrNija#M dhire || 9.068.01
sa roru#vadaqbhi pUrvA# achikradadupAqruha#: shraqthaya#nsvAdateq hari#: |
tiqra: paqvitra#M pariqyannuqru jrayoq ni sharyA#Ni dadhate deqva A vara#m || 9.068.02
vi yo maqme yaqmyA# saMyaqtI mada#: sAkaqMvRudhAq paya#sA pinvaqdakShi#tA |
maqhI a#pAqre raja#sI viqvevi#dadabhiqvrajaqnnakShi#taqM pAjaq A da#de || 9.068.03
sa mAqtarA# viqchara#nvAqjaya#nnaqpa: pra medhi#ra: svaqdhayA# pinvate paqdam |
aqMshuryave#na pipishe yaqto nRubhiq: saM jAqmibhiqrnasa#teq rakSha#teq shira#: || 9.068.04
saM dakShe#Naq mana#sA jAyate kaqvirRuqtasyaq garbhoq nihi#to yaqmA paqra: |
yUnA# haq santA# prathaqmaM vi ja#j~jatuqrguhA# hiqtaM jani#maq nemaqmudya#tam || 9.068.05
maqndrasya# rUqpaM vi#vidurmanIqShiNa#: shyeqno yadandhoq abha#ratparAqvata#: |
taM ma#rjayanta suqvRudha#M naqdIShvA~M uqshanta#maqMshuM pa#riqyanta#mRuqgmiya#m || 9.068.06
tvAM mRu#jantiq dashaq yoSha#Na: suqtaM somaq RuShi#bhirmaqtibhi#rdhIqtibhi#rhiqtam |
avyoq vAre#bhiruqta deqvahU#tibhiqrnRubhi#ryaqto vAjaqmA da#rShi sAqtaye# || 9.068.07
paqriqpraqyanta#M vaqyya#M suShaqMsadaqM soma#M manIqShA aqbhya#nUShataq stubha#: |
yo dhAra#yAq madhu#mA~M UqrmiNA# diqva iya#rtiq vAcha#M rayiqShALama#rtya: || 9.068.08
aqyaM diqva i#yartiq vishvaqmA rajaq: soma#: punAqna: kaqlashe#Shu sIdati |
aqdbhirgobhi#rmRujyateq adri#bhi: suqta: pu#nAqna induqrvari#vo vidatpriqyam || 9.068.09
eqvA na#: soma pariShiqchyamA#noq vayoq dadha#chchiqtrata#maM pavasva |
aqdveqShe dyAvA#pRuthiqvI hu#vemaq devA# dhaqtta raqyimaqsme suqvIra#m || 9.068.10

iShuqrna dhanvaqnprati# dhIyate maqtirvaqtso na mAqturupa# saqrjyUdha#ni |
uqrudhA#reva duheq agra# Ayaqtyasya# vraqteShvapiq soma# iShyate || 9.069.01
upo# maqti: pRuqchyate# siqchyateq madhu# maqndrAja#nI chodate aqntarAqsani# |
pava#mAna: saMtaqni: pra#ghnaqtAmi#vaq madhu#mAndraqpsa: pariq vAra#marShati || 9.069.02
avye# vadhUqyu: pa#vateq pari# tvaqchi shra#thnIqte naqptIradi#terRuqtaM yaqte |
hari#rakrAnyajaqta: sa#Myaqto mado# nRuqmNA shishA#no mahiqSho na sho#bhate || 9.069.03
uqkShA mi#mAtiq prati# yanti dheqnavo# deqvasya# deqvIrupa# yanti niShkRuqtam |
atya#kramIqdarju#naqM vAra#maqvyayaqmatkaqM na niqktaM pariq somo# avyata || 9.069.04
amRu#ktenaq rusha#tAq vAsa#sAq hariqrama#rtyo nirNijAqna: pari# vyata |
diqvaspRuqShThaM baqrhaNA# niqrNije# kRutopaqstara#NaM chaqmvo#rnabhaqsmaya#m || 9.069.05
sUrya#syeva raqshmayo# drAvayiqtnavo# matsaqrAsa#: praqsupa#: sAqkamI#rate |
tantu#M taqtaM pariq sargA#sa Aqshavoq nendrA#dRuqte pa#vateq dhAmaq kiM chaqna || 9.069.06
sindho#riva pravaqNe niqmna Aqshavoq vRuSha#chyutAq madA#so gAqtumA#shata |
shaM no# niveqshe dviqpadeq chatu#Shpadeq&sme vAjA#: soma tiShThantu kRuqShTaya#: || 9.069.07
A na#: pavasvaq vasu#maqddhira#NyavaqdashvA#vaqdgomaqdyava#matsuqvIrya#m |
yUqyaM hi so#ma piqtaroq mamaq sthana# diqvo mUqrdhAnaq: prasthi#tA vayaqskRuta#: || 9.069.08
eqte somAq: pava#mAnAsaq indraqM rathA# ivaq pra ya#yu: sAqtimachCha# |
suqtA: paqvitraqmati# yaqntyavya#M hiqtvI vaqvriM haqrito# vRuqShTimachCha# || 9.069.09
indaqvindrA#ya bRuhaqte pa#vasva sumRuLIqko a#navaqdyo riqshAdA#: |
bharA# chaqndrANi# gRuNaqte vasU#ni deqvairdyA#vApRuthivIq prAva#taM na: || 9.069.10

trira#smai saqpta dheqnavo# duduhre saqtyAmAqshira#M pUqrvye vyo#mani |
chaqtvAryaqnyA bhuva#nAni niqrNijeq chArU#Ni chakreq yadRuqtairava#rdhata || 9.070.01
sa bhikSha#mANo aqmRuta#syaq chAru#Na uqbhe dyAvAq kAvye#nAq vi sha#shrathe |
teji#ShThA aqpo maqMhanAq pari# vyataq yadI# deqvasyaq shrava#sAq sado# viqdu: || 9.070.02
te a#sya santu keqtavo&mRu#tyaqvo&dA#bhyAso jaqnuShI# uqbhe anu# |
yebhi#rnRuqmNA cha# deqvyA# cha punaqta AdidrAjA#naM maqnanA# agRubhNata || 9.070.03
sa mRuqjyamA#no daqshabhi#: suqkarma#bhiq: pra ma#dhyaqmAsu# mAqtRuShu# praqme sachA# |
vraqtAni# pAqno aqmRuta#syaq chAru#Na uqbhe nRuqchakShAq anu# pashyateq vishau# || 9.070.04
sa ma#rmRujAqna i#ndriqyAyaq dhAya#saq obhe aqntA roda#sI harShate hiqta: |
vRuShAq shuShme#Na bAdhateq vi du#rmaqtIrAqdedi#shAna: sharyaqheva# shuqrudha#: || 9.070.05
sa mAqtarAq na dadRu#shAna uqsriyoq nAna#dadeti maqrutA#miva svaqna: |
jAqnannRuqtaM pra#thaqmaM yatsva#rNaraqM prasha#stayeq kama#vRuNIta suqkratu#: || 9.070.06
ruqvati# bhIqmo vRu#Shaqbhasta#viqShyayAq shRug~ggeq shishA#noq hari#NI vichakShaqNa: |
A yoniqM somaq: sukRu#taqM ni ShI#dati gaqvyayIq tvagbha#vati niqrNigaqvyayI# || 9.070.07
shuchi#: punAqnastaqnva#mareqpasaqmavyeq hariqrnya#dhAviShTaq sAna#vi |
juShTo# miqtrAyaq varu#NAya vAqyave# triqdhAtuq madhu# kriyate suqkarma#bhi: || 9.070.08
pava#sva soma deqvavI#tayeq vRuShendra#syaq hArdi# somaqdhAnaqmA vi#sha |
puqrA no# bAqdhAddu#riqtAti# pAraya kShetraqviddhi dishaq AhA# vipRuchChaqte || 9.070.09
hiqto na sapti#raqbhi vAja#maqrShendra#syendo jaqTharaqmA pa#vasva |
nAqvA na sindhuqmati# parShi viqdvA~jChUroq na yudhyaqnnava# no niqda spa#: || 9.070.10

A dakShi#NA sRujyate shuqShmyAq3q#sadaqM veti# druqho raqkShasa#: pAtiq jAgRu#vi: |
hari#ropaqshaM kRu#Nuteq nabhaqspaya# upaqstire# chaqmvoq3q#rbrahma# niqrNije# || 9.071.01
pra kRu#ShTiqheva# shUqSha e#tiq roru#vadasuqryaM1q# varNaqM ni ri#NIte asyaq tam |
jahA#ti vaqvriM piqture#ti niShkRuqtamu#paqpruta#M kRuNute niqrNijaqM tanA# || 9.071.02
adri#bhi: suqta: pa#vateq gabha#styorvRuShAqyateq nabha#sAq vepa#te maqtI |
sa mo#dateq nasa#teq sAdha#te giqrA ne#niqkte aqpsu yaja#teq parI#maNi || 9.071.03
pari# dyuqkShaM saha#sa: parvatAqvRudhaqM madhva#: si~jchanti haqrmyasya# saqkShaNi#m |
A yasmiqngAva#: suhuqtAdaq Udha#ni mUqrdha~jChrIqNantya#griqyaM varI#mabhi: || 9.071.04
samIq rathaqM na bhuqrijo#raheShataq dashaq svasA#roq adi#teruqpasthaq A |
jigAqdupa# jrayatiq gora#pIqchya#M paqdaM yada#sya maqtuthAq ajI#janan || 9.071.05
shyeqno na yoniqM sada#naM dhiqyA kRuqtaM hi#raqNyaya#mAqsada#M deqva eSha#ti |
e ri#Nanti baqrhiShi# priqyaM giqrAshvoq na deqvA~M apye#ti yaqj~jiya#: || 9.071.06
parAq vya#kto aruqSho diqva: kaqvirvRuShA# tripRuqShTho a#naviShTaq gA aqbhi |
saqhasra#NItiqryati#: parAqyatI# reqbho na pUqrvIruqShasoq vi rA#jati || 9.071.07
tveqShaM rUqpaM kRu#Nuteq varNo# asyaq sa yatrAsha#yaqtsamRu#tAq sedha#ti sriqdha: |
aqpsA yA#ti svaqdhayAq daivyaqM janaqM saM su#ShTuqtI nasa#teq saM goa#grayA || 9.071.08
uqkSheva# yUqthA pa#riqyanna#rAvIqdadhiq tviShI#radhitaq sUrya#sya |
diqvya: su#paqrNo&va# chakShataq kShAM somaq: pariq kratu#nA pashyateq jA: || 9.071.09

hari#M mRujantyaruqSho na yu#jyateq saM dheqnubhi#: kaqlasheq somo# ajyate |
udvAcha#mIqraya#ti hiqnvate# maqtI pu#ruShTuqtasyaq kati# chitpariqpriya#: || 9.072.01
sAqkaM va#danti baqhavo# manIqShiNaq indra#syaq soma#M jaqThareq yadA#duqhu: |
yadI# mRuqjantiq suga#bhastayoq naraq: sanI#LAbhirdaqshabhiq: kAmyaqM madhu# || 9.072.02
ara#mamANoq atye#tiq gA aqbhi sUrya#sya priqyaM du#hiqtustiqro rava#m |
anva#smaiq joSha#mabharadvinaMgRuqsa: saM dvaqyIbhiq: svasRu#bhi: kSheti jAqmibhi#: || 9.072.03
nRudhU#toq adri#Shuto baqrhiShi# priqya: patiqrgavA#M praqdivaq indu#rRuqtviya#: |
pura#MdhivAqnmanu#Sho yaj~jaqsAdha#naq: shuchi#rdhiqyA pa#vateq soma# indra te || 9.072.04
nRubAqhubhyA#M chodiqto dhAra#yA suqto#&nuShvaqdhaM pa#vateq soma# indra te |
AprAq: kratUqnsama#jairadhvaqre maqtIrverna druqShachchaqmvoq3q#rAsa#daqddhari#: || 9.072.05
aqMshuM du#hanti staqnaya#ntaqmakShi#taM kaqviM kaqvayoq&paso# manIqShiNa#: |
samIq gAvo# maqtayo# yanti saqMyata# Ruqtasyaq yonAq sada#ne punaqrbhuva#: || 9.072.06
nAbhA# pRuthiqvyA dhaqruNo# maqho diqvoq3q#&pAmUqrmau sindhu#Shvaqntaru#kShiqta: |
indra#syaq vajro# vRuShaqbho viqbhUva#suq: somo# hRuqde pa#vateq chAru# matsaqra: || 9.072.07
sa tU pa#vasvaq pariq pArthi#vaqM raja# stoqtre shikSha#nnAdhUnvaqte cha# sukrato |
mA noq nirbhAqgvasu#na: sAdanaqspRusho# raqyiM piqshag~gga#M bahuqlaM va#sImahi || 9.072.08
A tU na# indo shaqtadAqtvashvya#M saqhasra#dAtu pashuqmaddhira#Nyavat |
upa# mAsva bRuhaqtI reqvatIqriSho&dhi# stoqtrasya# pavamAna no gahi || 9.072.09

srakve# draqpsasyaq dhama#taq: sama#svarannRuqtasyaq yonAq sama#rantaq nAbha#ya: |
trInsa mUqrdhno asu#rashchakra Aqrabhe# saqtyasyaq nAva#: suqkRuta#mapIparan || 9.073.01
saqmyaksaqmya~jcho# mahiqShA a#heShataq sindho#rUqrmAvadhi# veqnA a#vIvipan |
madhoqrdhArA#bhirjaqnaya#nto aqrkamitpriqyAmindra#sya taqnva#mavIvRudhan || 9.073.02
paqvitra#vantaq: pariq vAcha#mAsate piqtaiShA#M praqtno aqbhi ra#kShati vraqtam |
maqha: sa#muqdraM varu#Nastiqro da#dheq dhIrAq ichChe#kurdhaqruNe#ShvAqrabha#m || 9.073.03
saqhasra#dhAqre&vaq te sama#svarandiqvo nAkeq madhu#jihvA asaqshchata#: |
asyaq spashoq na ni mi#Shantiq bhUrNa#ya: paqdepa#de pAqshina#: santiq seta#va: || 9.073.04
piqturmAqturadhyA ye saqmasva#rannRuqchA shocha#nta: saqMdaha#nto avraqtAn |
indra#dviShTAqmapa# dhamanti mAqyayAq tvachaqmasi#knIqM bhUma#no diqvaspari# || 9.073.05
praqtnAnmAnAqdadhyA ye saqmasva#raq~jChloka#yantrAso rabhaqsasyaq manta#va: |
apA#naqkShAso# badhiqrA a#hAsata Ruqtasyaq panthAqM na ta#ranti duqShkRuta#: || 9.073.06
saqhasra#dhAreq vita#te paqvitraq A vAcha#M punanti kaqvayo# manIqShiNa#: |
ruqdrAsa# eShAmiShiqrAso# aqdruhaq spashaq: sva~jcha#: suqdRusho# nRuqchakSha#sa: || 9.073.07
Ruqtasya# goqpA na dabhA#ya suqkratuqstrI Sha paqvitrA# hRuqdya1q#ntarA da#dhe |
viqdvAnsa vishvAq bhuva#nAqbhi pa#shyaqtyavAju#ShTAnvidhyati kaqrte a#vraqtAn || 9.073.08
Ruqtasyaq tantuqrvita#ta: paqvitraq A jiqhvAyAq agreq varu#Nasya mAqyayA# |
dhIrA#shchiqttatsaqmina#kShanta AshaqtAtrA# kaqrtamava# padAqtyapra#bhu: || 9.073.09

shishuqrna jAqto&va# chakradaqdvaneq sva1q#ryadvAqjya#ruqSha: siShA#sati |
diqvo reta#sA sachate payoqvRudhAq tamI#mahe sumaqtI sharma# saqpratha#: || 9.074.01
diqvo ya skaqmbho dhaqruNaq: svA#tataq ApU#rNo aqMshu: paqryeti# viqshvata#: |
seme maqhI roda#sI yakShadAqvRutA# samIchIqne dA#dhAraq samiSha#: kaqvi: || 9.074.02
mahiq psaraq: sukRu#taM soqmyaM madhUqrvI gavyU#tiqradi#terRuqtaM yaqte |
Isheq yo vRuqShTeriqta uqsriyoq vRuShAqpAM neqtA ya iqtaU#tirRuqgmiya#: || 9.074.03
Aqtmaqnvannabho# duhyate ghRuqtaM paya# Ruqtasyaq nAbhi#raqmRutaqM vi jA#yate |
saqmIqchIqnA: suqdAna#va: prINantiq taM naro# hiqtamava# mehantiq pera#va: || 9.074.04
arA#vIdaqMshu: sacha#mAna UqrmiNA# devAqvyaM1q# manu#She pinvatiq tvacha#m |
dadhA#tiq garbhaqmadi#teruqpasthaq A yena# toqkaM chaq tana#yaM chaq dhAma#he || 9.074.05
saqhasra#dhAqre&vaq tA a#saqshchata#stRuqtIye# santuq raja#si praqjAva#tI: |
chata#sroq nAbhoq nihi#tA aqvo diqvo haqvirbha#rantyaqmRuta#M ghRutaqshchuta#: || 9.074.06
shveqtaM rUqpaM kRu#Nuteq yatsiShA#satiq somo# mIqDhvA~M asu#ro vedaq bhUma#na: |
dhiqyA shamI# sachateq semaqbhi praqvaddiqvaskava#ndhaqmava# darShaduqdriNa#m || 9.074.07
adha# shveqtaM kaqlashaqM gobhi#raqktaM kArShmaqnnA vAqjya#kramItsasaqvAn |
A hi#nvireq mana#sA devaqyanta#: kaqkShIva#te shaqtahi#mAyaq gonA#m || 9.074.08
aqdbhi: so#ma papRuchAqnasya# teq raso&vyoq vAraqM vi pa#vamAna dhAvati |
sa mRuqjyamA#na: kaqvibhi#rmadintamaq svadaqsvendrA#ya pavamAna pIqtaye# || 9.074.09

aqbhi priqyANi# pavateq chano#hitoq nAmA#ni yaqhvo adhiq yeShuq vardha#te |
A sUrya#sya bRuhaqto bRuqhannadhiq rathaqM viShva#~jchamaruhadvichakShaqNa: || 9.075.01
Ruqtasya# jiqhvA pa#vateq madhu# priqyaM vaqktA pati#rdhiqyo aqsyA adA#bhya: |
dadhA#ti puqtra: piqtrora#pIqchyaM1q# nAma# tRuqtIyaqmadhi# rochaqne diqva: || 9.075.02
ava# dyutAqna: kaqlashA#~M achikradaqnnRubhi#ryemAqna: koshaq A hi#raqNyaye# |
aqbhImRuqtasya# doqhanA# anUShaqtAdhi# tripRuqShTha uqShasoq vi rA#jati || 9.075.03
adri#bhi: suqto maqtibhiqshchano#hita: praroqchayaqnroda#sI mAqtarAq shuchi#: |
romAqNyavyA# saqmayAq vi dhA#vatiq madhoqrdhArAq pinva#mAnA diqvedi#ve || 9.075.04
pari# somaq pra dha#nvA svaqstayeq nRubhi#: punAqno aqbhi vA#sayAqshira#m |
ye teq madA# Ahaqnasoq vihA#yasaqstebhiqrindra#M chodayaq dAta#ve maqgham || 9.075.05

dhaqrtA diqva: pa#vateq kRutvyoq rasoq dakSho# deqvAnA#manuqmAdyoq nRubhi#: |
hari#: sRujAqno atyoq na satva#bhiqrvRuthAq pAjA#Msi kRuNute naqdIShvA || 9.076.01
shUroq na dha#ttaq Ayu#dhAq gabha#styoq: sva1q#: siShA#sanrathiqro gavi#ShTiShu |
indra#syaq shuShma#mIqraya#nnapaqsyubhiqrindu#rhinvAqno a#jyate manIqShibhi#: || 9.076.02
indra#sya somaq pava#mAna UqrmiNA# taviqShyamA#No jaqThareqShvA vi#sha |
pra Na#: pinva viqdyudaqbhrevaq roda#sI dhiqyA na vAjAq~M upa# mAsiq shashva#ta: || 9.076.03
vishva#syaq rAjA# pavate svaqrdRusha# Ruqtasya# dhIqtimRu#ShiqShALa#vIvashat |
ya: sUryaqsyAsi#reNa mRuqjyate# piqtA ma#tIqnAmasa#maShTakAvya: || 9.076.04
vRuShe#va yUqthA pariq kosha#marShasyaqpAmuqpasthe# vRuShaqbha: kani#kradat |
sa indrA#ya pavase matsaqrinta#moq yathAq jeShA#ma samiqthe tvota#ya: || 9.076.05

eqSha pra kosheq madhu#mA~M achikradaqdindra#syaq vajroq vapu#Shoq vapu#ShTara: |
aqbhImRuqtasya# suqdughA# ghRutaqshchuto# vAqshrA a#rShantiq paya#seva dheqnava#: || 9.077.01
sa pUqrvya: pa#vateq yaM diqvaspari# shyeqno ma#thAqyadi#Shiqtastiqro raja#: |
sa madhvaq A yu#vateq vevi#jAnaq itkRuqshAnoqrastuqrmanaqsAha# biqbhyuShA# || 9.077.02
te naq: pUrvA#saq upa#rAsaq inda#vo maqhe vAjA#ya dhanvantuq goma#te |
IqkSheqNyA#so aqhyoq3q# na chAra#voq brahma#brahmaq ye ju#juqShurhaqvirha#vi: || 9.077.03
aqyaM no# viqdvAnva#navadvanuShyaqta indu#: saqtrAchAq mana#sA puruShTuqta: |
iqnasyaq ya: sada#neq garbha#mAdaqdhe gavA#muruqbjamaqbhyarSha#ti vraqjam || 9.077.04
chakri#rdiqva: pa#vateq kRutvyoq raso# maqhA~M ada#bdhoq varu#No huqrugyaqte |
asA#vi miqtro vRuqjane#Shu yaqj~jiyo&tyoq na yUqthe vRu#Shaqyu: kani#kradat || 9.077.05

pra rAjAq vAcha#M jaqnaya#nnasiShyadadaqpo vasA#no aqbhi gA i#yakShati |
gRuqbhNAti# riqpramavi#rasyaq tAnvA# shuqddho deqvAnAqmupa# yAti niShkRuqtam || 9.078.01
indrA#ya somaq pari# Shichyaseq nRubhi#rnRuqchakShA# Uqrmi: kaqvira#jyaseq vane# |
pUqrvIrhi te# sruqtayaq: santiq yAta#ve saqhasraqmashvAq hara#yashchamUqShada#: || 9.078.02
saqmuqdriyA# apsaqraso# manIqShiNaqmAsI#nA aqntaraqbhi soma#makSharan |
tA I#M hinvanti haqrmyasya# saqkShaNiqM yAcha#nte suqmnaM pava#mAnaqmakShi#tam || 9.078.03
goqjinnaq: somo# rathaqjiddhi#raNyaqjitsvaqrjidaqbjitpa#vate sahasraqjit |
yaM deqvAsa#shchakriqre pIqtayeq madaqM svAdi#ShThaM draqpsama#ruqNaM ma#yoqbhuva#m || 9.078.04
eqtAni# somaq pava#mAno asmaqyu: saqtyAni# kRuqNvandravi#NAnyarShasi |
jaqhi shatru#mantiqke dU#raqke chaq ya uqrvIM gavyU#tiqmabha#yaM cha naskRudhi || 9.078.05

aqchoqdaso# no dhanvaqntvinda#vaq: pra su#vAqnAso# bRuqhaddi#veShuq hara#ya: |
vi chaq nasha#nna iqSho arA#tayoq&ryo na#shantaq sani#Shanta noq dhiya#: || 9.079.01
pra No# dhanvaqntvinda#vo madaqchyutoq dhanA# vAq yebhiqrarva#to junIqmasi# |
tiqro marta#syaq kasya# chiqtpari#hvRutiM vaqyaM dhanA#ni viqshvadhA# bharemahi || 9.079.02
uqta svasyAq arA#tyA aqrirhi Sha uqtAnyasyAq arA#tyAq vRukoq hi Sha: |
dhanvaqnna tRuShNAq sama#rItaq tA~M aqbhi soma# jaqhi pa#vamAna durAqdhya#: || 9.079.03
diqvi teq nAbhA# paraqmo ya A#daqde pRu#thiqvyAste# ruruhuq: sAna#viq kShipa#: |
adra#yastvA bapsatiq goradhi# tvaqchya1q#psu tvAq hastai#rduduhurmanIqShiNa#: || 9.079.04
eqvA ta# indo suqbhva#M suqpesha#saqM rasa#M tu~jjanti prathaqmA a#bhiqshriya#: |
nida#MnidaM pavamAnaq ni tA#riSha Aqvisteq shuShmo# bhavatu priqyo mada#: || 9.079.05

soma#syaq dhArA# pavate nRuqchakSha#sa Ruqtena# deqvAnha#vate diqvaspari# |
bRuhaqspate# raqvathe#nAq vi di#dyute samuqdrAsoq na sava#nAni vivyachu: || 9.080.01
yaM tvA# vAjinnaqghnyA aqbhyanU#ShaqtAyo#hataqM yoniqmA ro#hasi dyuqmAn |
maqghonAqmAyu#: pratiqranmahiq shravaq indrA#ya soma pavaseq vRuShAq mada#: || 9.080.02
endra#sya kuqkShA pa#vate maqdinta#maq UrjaqM vasA#naq: shrava#se sumaqg~ggala#: |
praqtyag~gsa vishvAq bhuva#nAqbhi pa#pratheq krILaqnhariqratya#: syandateq vRuShA# || 9.080.03
taM tvA# deqvebhyoq madhu#mattamaqM nara#: saqhasra#dhAraM duhateq dashaq kShipa#: |
nRubhi#: somaq prachyu#toq grAva#bhi: suqto vishvA#ndeqvA~M A pa#vasvA sahasrajit || 9.080.04
taM tvA# haqstinoq madhu#mantaqmadri#bhirduqhantyaqpsu vRu#ShaqbhaM dashaq kShipa#: |
indra#M soma mAqdayaqndaivyaqM janaqM sindho#rivoqrmi: pava#mAno arShasi || 9.080.05

pra soma#syaq pava#mAnasyoqrmayaq indra#sya yanti jaqThara#M suqpesha#sa: |
daqdhnA yadIqmunnI#tA yaqshasAq gavA#M dAqnAyaq shUra#muqdama#ndiShu: suqtA: || 9.081.01
achChAq hi soma#: kaqlashAq~M asi#Shyadaqdatyoq na voLhA# raqghuva#rtaniqrvRuShA# |
athA# deqvAnA#muqbhaya#syaq janma#no viqdvA~M a#shnotyaqmuta# iqtashchaq yat || 9.081.02
A na#: somaq pava#mAna: kirAq vasvindoq bhava# maqghavAq rAdha#so maqha: |
shikShA# vayodhoq vasa#veq su cheqtunAq mA noq gaya#mAqre aqsmatparA# sicha: || 9.081.03
A na#: pUqShA pava#mAna: surAqtayo# miqtro ga#chChantuq varu#Na: saqjoSha#sa: |
bRuhaqspati#rmaqruto# vAqyuraqshvinAq tvaShTA# saviqtA suqyamAq sara#svatI || 9.081.04
uqbhe dyAvA#pRuthiqvI vi#shvamiqnve a#ryaqmA deqvo adi#tirvidhAqtA |
bhagoq nRushaMsa# uqrva1q#ntari#kShaqM vishve# deqvA: pava#mAnaM juShanta || 9.081.05

asA#viq somo# aruqSho vRuShAq harIq rAje#va daqsmo aqbhi gA a#chikradat |
puqnAqno vAraqM parye#tyaqvyaya#M shyeqno na yoni#M ghRuqtava#ntamAqsada#m || 9.082.01
kaqvirve#dhaqsyA parye#Shiq mAhi#naqmatyoq na mRuqShTo aqbhi vAja#marShasi |
aqpaqsedha#nduriqtA so#ma mRuLaya ghRuqtaM vasA#naq: pari# yAsi niqrNija#m || 9.082.02
paqrjanya#: piqtA ma#hiqShasya# paqrNinoq nAbhA# pRuthiqvyA giqriShuq kShaya#M dadhe |
svasA#raq Apo# aqbhi gA uqtAsa#raqnsaM grAva#bhirnasate vIqte a#dhvaqre || 9.082.03
jAqyevaq patyAqvadhiq sheva# maMhaseq pajrA#yA garbha shRuNuqhi bravI#mi te |
aqntarvANI#Shuq pra cha#rAq su jIqvase#&niqndyo vRuqjane# soma jAgRuhi || 9.082.04
yathAq pUrve#bhya: shataqsA amRu#dhra: sahasraqsA: paqryayAq vAja#mindo |
eqvA pa#vasva suviqtAyaq navya#seq tava# vraqtamanvApa#: sachante || 9.082.05

paqvitra#M teq vita#taM brahmaNaspate praqbhurgAtrA#Niq parye#Shi viqshvata#: |
ata#ptatanUqrna tadAqmo a#shnute shRuqtAsaq idvaha#ntaqstatsamA#shata || 9.083.01
tapo#ShpaqvitraqM vita#taM diqvaspaqde shocha#nto asyaq tanta#voq vya#sthiran |
ava#ntyasya pavIqtAra#mAqshavo# diqvaspRuqShThamadhi# tiShThantiq cheta#sA || 9.083.02
arU#ruchaduqShasaq: pRushni#ragriqya uqkShA bi#bhartiq bhuva#nAni vAjaqyu: |
mAqyAqvino# mamire asya mAqyayA# nRuqchakSha#sa: piqtaroq garbhaqmA da#dhu: || 9.083.03
gaqndhaqrva iqtthA paqdama#sya rakShatiq pAti# deqvAnAqM jani#mAqnyadbhu#ta: |
gRuqbhNAti# riqpuM niqdhayA# niqdhApa#ti: suqkRutta#mAq madhu#no bhaqkShamA#shata || 9.083.04
haqvirha#viShmoq mahiq sadmaq daivyaqM nabhoq vasA#naq: pari# yAsyadhvaqram |
rAjA# paqvitra#rathoq vAjaqmAru#ha: saqhasra#bhRuShTirjayasiq shravo# bRuqhat || 9.083.05

pava#sva devaqmAda#noq vicha#rShaNiraqpsA indrA#yaq varu#NAya vAqyave# |
kRuqdhI no# aqdya vari#va: svastiqmadu#rukShiqtau gRu#NIhiq daivyaqM jana#m || 9.084.01
A yastaqsthau bhuva#nAqnyama#rtyoq vishvA#niq somaq: pariq tAnya#rShati |
kRuqNvansaqMchRuta#M viqchRuta#maqbhiShTa#yaq indu#: siShaktyuqShasaqM na sUrya#: || 9.084.02
A yo gobhi#: sRuqjyataq oSha#dhIqShvA deqvAnA#M suqmna iqShayaqnnupA#vasu: |
A viqdyutA# pavateq dhAra#yA suqta indraqM somo# mAqdayaqndaivyaqM jana#m || 9.084.03
eqSha sya soma#: pavate sahasraqjiddhi#nvAqno vAcha#miShiqrAmu#Shaqrbudha#m |
indu#: samuqdramudi#yarti vAqyubhiqrendra#syaq hArdi# kaqlashe#Shu sIdati || 9.084.04
aqbhi tyaM gAvaq: paya#sA payoqvRudhaqM soma#M shrINanti maqtibhi#: svaqrvida#m |
dhaqnaqMjaqya: pa#vateq kRutvyoq rasoq vipra#: kaqvi: kAvye#nAq sva#rchanA: || 9.084.05

indrA#ya somaq suShu#taq: pari# sraqvApAmI#vA bhavatuq rakSha#sA saqha |
mA teq rasa#sya matsata dvayAqvinoq dravi#Nasvanta iqha saqntvinda#va: || 9.085.01
aqsmAnsa#maqrye pa#vamAna chodayaq dakSho# deqvAnAqmasiq hi priqyo mada#: |
jaqhi shatrU#~MraqbhyA bha#ndanAyaqta: pibe#ndraq somaqmava# noq mRudho# jahi || 9.085.02
ada#bdha indo pavase maqdinta#ma Aqtmendra#sya bhavasi dhAqsiru#ttaqma: |
aqbhi sva#ranti baqhavo# manIqShiNoq rAjA#namaqsya bhuva#nasya niMsate || 9.085.03
saqhasra#NItha: shaqtadhA#roq adbhu#taq indrAqyendu#: pavateq kAmyaqM madhu# |
jayaqnkShetra#maqbhya#rShAq jaya#nnaqpa uqruM no# gAqtuM kRu#Nu soma mIDhva: || 9.085.04
kani#kradatkaqlasheq gobhi#rajyaseq vya1q#vyaya#M saqmayAq vAra#marShasi |
maqrmRuqjyamA#noq atyoq na sA#naqsirindra#sya soma jaqThareq sama#kShara: || 9.085.05
svAqdu: pa#vasva diqvyAyaq janma#ne svAqdurindrA#ya suqhavI#tunAmne |
svAqdurmiqtrAyaq varu#NAya vAqyaveq bRuhaqspata#yeq madhu#mAq~M adA#bhya: || 9.085.06
atya#M mRujanti kaqlasheq dashaq kShipaq: pra viprA#NAM maqtayoq vAcha# Irate |
pava#mAnA aqbhya#rShanti suShTuqtimendra#M vishanti madiqrAsaq inda#va: || 9.085.07
pava#mAno aqbhya#rShA suqvIrya#muqrvIM gavyU#tiqM mahiq sharma# saqpratha#: |
mAki#rno aqsya pari#ShUtirIshaqtendoq jaye#maq tvayAq dhana#Mdhanam || 9.085.08
adhiq dyAma#sthAdvRuShaqbho vi#chakShaqNo&rU#ruchaqdvi diqvo ro#chaqnA kaqvi: |
rAjA# paqvitraqmatye#tiq roru#vaddiqva: pIqyUSha#M duhate nRuqchakSha#sa: || 9.085.09
diqvo nAkeq madhu#jihvA asaqshchato# veqnA du#hantyuqkShaNa#M giriqShThAm |
aqpsu draqpsaM vA#vRudhAqnaM sa#muqdra A sindho#rUqrmA madhu#mantaM paqvitraq A || 9.085.10
nAke# supaqrNamu#papaptiqvAMsaqM giro# veqnAnA#makRupanta pUqrvI: |
shishu#M rihanti maqtayaq: pani#pnataM hiraqNyaya#M shakuqnaM kShAma#Niq sthAm || 9.085.11
Uqrdhvo ga#ndhaqrvo adhiq nAke# asthAqdvishvA# rUqpA pra#tiqchakShA#No asya |
bhAqnu: shuqkreNa# shoqchiShAq vya#dyauqtprArU#ruchaqdroda#sI mAqtarAq shuchi#: || 9.085.12

pra ta# Aqshava#: pavamAna dhIqjavoq madA# arShanti raghuqjA i#vaq tmanA# |
diqvyA: su#paqrNA madhu#mantaq inda#vo maqdinta#mAsaq: pariq kosha#mAsate || 9.086.01
pra teq madA#so madiqrAsa# Aqshavo&sRu#kShataq rathyA#soq yathAq pRutha#k |
dheqnurna vaqtsaM paya#sAqbhi vaqjriNaqmindraqminda#voq madhu#manta Uqrmaya#: || 9.086.02
atyoq na hi#yAqno aqbhi vAja#marSha svaqrvitkosha#M diqvo adri#mAtaram |
vRuShA# paqvitreq adhiq sAno# aqvyayeq soma#: punAqna i#ndriqyAyaq dhAya#se || 9.086.03
pra taq Ashvi#nI: pavamAna dhIqjuvo# diqvyA a#sRugraqnpaya#sAq dharI#maNi |
prAntarRuSha#yaq sthAvi#rIrasRukShataq ye tvA# mRuqjantyRu#ShiShANa veqdhasa#: || 9.086.04
vishvAq dhAmA#ni vishvachakShaq Rubhva#sa: praqbhoste# saqta: pari# yanti keqtava#: |
vyAqnaqshi: pa#vase somaq dharma#bhiq: patiqrvishva#syaq bhuva#nasya rAjasi || 9.086.05
uqbhaqyataq: pava#mAnasya raqshmayo# dhruqvasya# saqta: pari# yanti keqtava#: |
yadI# paqvitreq adhi# mRuqjyateq hariq: sattAq ni yonA# kaqlashe#Shu sIdati || 9.086.06
yaqj~jasya# keqtu: pa#vate svadhvaqra: somo# deqvAnAqmupa# yAti niShkRuqtam |
saqhasra#dhAraq: pariq kosha#marShatiq vRuShA# paqvitraqmatye#tiq roru#vat || 9.086.07
rAjA# samuqdraM naqdyoq3q# vi gA#hateq&pAmUqrmiM sa#chateq sindhu#Shu shriqta: |
adhya#sthAqtsAnuq pava#mAno aqvyayaqM nAbhA# pRuthiqvyA dhaqruNo# maqho diqva: || 9.086.08
diqvo na sAnu# staqnaya#nnachikradaqddyaushchaq yasya# pRuthiqvI chaq dharma#bhi: |
indra#sya saqkhyaM pa#vate viqvevi#daqtsoma#: punAqna: kaqlashe#Shu sIdati || 9.086.09
jyoti#ryaqj~jasya# pavateq madhu# priqyaM piqtA deqvAnA#M janiqtA viqbhUva#su: |
dadhA#tiq ratna#M svaqdhayo#rapIqchya#M maqdinta#mo matsaqra i#ndriqyo rasa#: || 9.086.10
aqbhiqkranda#nkaqlasha#M vAqjya#rShatiq pati#rdiqva: shaqtadhA#ro vichakShaqNa: |
hari#rmiqtrasyaq sada#neShu sIdati marmRujAqno&vi#bhiq: sindhu#bhiqrvRuShA# || 9.086.11
agreq sindhU#nAqM pava#mAno arShaqtyagre# vAqcho a#griqyo goShu# gachChati |
agreq vAja#sya bhajate mahAdhaqnaM svA#yuqdha: soqtRubhi#: pUyateq vRuShA# || 9.086.12
aqyaM maqtavA#~jChakuqno yathA# hiqto&vye# sasAraq pava#mAna UqrmiNA# |
tavaq kratvAq roda#sI antaqrA ka#veq shuchi#rdhiqyA pa#vateq soma# indra te || 9.086.13
drAqpiM vasA#no yajaqto di#viqspRusha#mantarikShaqprA bhuva#neqShvarpi#ta: |
sva#rjaj~jAqno nabha#sAqbhya#kramItpraqtnama#sya piqtaraqmA vi#vAsati || 9.086.14
so a#sya viqshe mahiq sharma# yachChatiq yo a#syaq dhAma# prathaqmaM vyA#naqshe |
paqdaM yada#sya paraqme vyo#maqnyatoq vishvA# aqbhi saM yA#ti saqMyata#: || 9.086.15
pro a#yAsIqdinduqrindra#sya niShkRuqtaM sakhAq sakhyuqrna pra mi#nAti saqMgira#m |
marya# iva yuvaqtibhiq: sama#rShatiq soma#: kaqlashe# shaqtayA#mnA paqthA || 9.086.16
pra voq dhiyo# mandraqyuvo# vipaqnyuva#: panaqsyuva#: saqMvasa#neShvakramu: |
soma#M manIqShA aqbhya#nUShataq stubhoq&bhi dheqnavaq: paya#semashishrayu: || 9.086.17
A na#: soma saqMyata#M piqpyuShIqmiShaqmindoq pava#svaq pava#mAno aqsridha#m |
yA noq doha#teq trirahaqnnasa#shchuShI kShuqmadvAja#vaqnmadhu#matsuqvIrya#m || 9.086.18
vRuShA# matIqnAM pa#vate vichakShaqNa: somoq ahna#: pratarIqtoShaso# diqva: |
krAqNA sindhU#nAM kaqlashA#~M avIvashaqdindra#syaq hArdyA#viqshanma#nIqShibhi#: || 9.086.19
maqnIqShibhi#: pavate pUqrvya: kaqvirnRubhi#ryaqta: pariq koshA#~M achikradat |
triqtasyaq nAma# jaqnayaqnmadhu# kSharaqdindra#sya vAqyo: saqkhyAyaq karta#ve || 9.086.20
aqyaM pu#nAqna uqShasoq vi ro#chayadaqyaM sindhu#bhyo abhavadu lokaqkRut |
aqyaM tri: saqpta du#duhAqna AqshiraqM somo# hRuqde pa#vateq chAru# matsaqra: || 9.086.21
pava#sva soma diqvyeShuq dhAma#su sRujAqna i#ndo kaqlashe# paqvitraq A |
sIdaqnnindra#sya jaqThareq kani#kradaqnnRubhi#ryaqta: sUryaqmAro#hayo diqvi || 9.086.22
adri#bhi: suqta: pa#vase paqvitraq A~M indaqvindra#sya jaqThare#ShvAviqshan |
tvaM nRuqchakShA# abhavo vichakShaNaq soma# goqtramag~ggi#robhyo&vRuNoqrapa# || 9.086.23
tvAM so#maq pava#mAnaM svAqdhyo&nuq viprA#so amadannavaqsyava#: |
tvAM su#paqrNa Abha#raddiqvasparIndoq vishvA#bhirmaqtibhiq: pari#ShkRutam || 9.086.24
avye# punAqnaM pariq vAra# UqrmiNAq hari#M navante aqbhi saqpta dheqnava#: |
aqpAmuqpastheq adhyAqyava#: kaqvimRuqtasyaq yonA# mahiqShA a#heShata || 9.086.25
indu#: punAqno ati# gAhateq mRudhoq vishvA#ni kRuqNvansuqpathA#niq yajya#ve |
gA: kRu#NvAqno niqrNija#M haryaqta: kaqviratyoq na krILaqnpariq vAra#marShati || 9.086.26
aqsaqshchata#: shaqtadhA#rA abhiqshriyoq hari#M navaqnte&vaq tA u#daqnyuva#: |
kShipo# mRujantiq pariq gobhiqrAvRu#taM tRuqtIye# pRuqShThe adhi# rochaqne diqva: || 9.086.27
taveqmA: praqjA diqvyasyaq reta#saqstvaM vishva#syaq bhuva#nasya rAjasi |
atheqdaM vishva#M pavamAna teq vasheq tvami#ndo prathaqmo dhA#maqdhA a#si || 9.086.28
tvaM sa#muqdro a#si vishvaqvitka#veq taveqmA: pa~jcha# praqdishoq vidha#rmaNi |
tvaM dyAM cha# pRuthiqvIM chAti# jabhriSheq tavaq jyotI#MShi pavamAnaq sUrya#: || 9.086.29
tvaM paqvitreq raja#soq vidha#rmaNi deqvebhya#: soma pavamAna pUyase |
tvAmuqshija#: prathaqmA a#gRubhNataq tubhyeqmA vishvAq bhuva#nAni yemire || 9.086.30
pra reqbha eqtyatiq vAra#maqvyayaqM vRuShAq vaneqShvava# chakradaqddhari#: |
saM dhIqtayo# vAvashAqnA a#nUShataq shishu#M rihanti maqtayaq: pani#pnatam || 9.086.31
sa sUrya#sya raqshmibhiq: pari# vyataq tantu#M tanvAqnastriqvRutaqM yathA# viqde |
naya#nnRuqtasya# praqshiShoq navI#yasIq: patiqrjanI#nAqmupa# yAti niShkRuqtam || 9.086.32
rAjAq sindhU#nAM pavateq pati#rdiqva Ruqtasya# yAti paqthibhiq: kani#kradat |
saqhasra#dhAraq: pari# Shichyateq hari#: punAqno vAcha#M jaqnayaqnnupA#vasu: || 9.086.33
pava#mAnaq mahyarNoq vi dhA#vasiq sUroq na chiqtro avya#yAniq pavya#yA |
gabha#stipUtoq nRubhiqradri#bhi: suqto maqhe vAjA#yaq dhanyA#ya dhanvasi || 9.086.34
iShaqmUrja#M pavamAnAqbhya#rShasi shyeqno na vaMsu# kaqlashe#Shu sIdasi |
indrA#yaq madvAq madyoq mada#: suqto diqvo vi#ShTaqmbha u#paqmo vi#chakShaqNa: || 9.086.35
saqpta svasA#ro aqbhi mAqtaraq: shishuqM nava#M jaj~jAqnaM jenya#M vipaqshchita#m |
aqpAM ga#ndhaqrvaM diqvyaM nRuqchakSha#saqM somaqM vishva#syaq bhuva#nasya rAqjase# || 9.086.36
IqshAqna iqmA bhuva#nAniq vIya#se yujAqna i#ndo haqrita#: supaqrNya#: |
tAste# kSharantuq madhu#madghRuqtaM payaqstava# vraqte so#ma tiShThantu kRuqShTaya#: || 9.086.37
tvaM nRuqchakShA# asi soma viqshvataq: pava#mAna vRuShabhaq tA vi dhA#vasi |
sa na#: pavasvaq vasu#maqddhira#NyavadvaqyaM syA#maq bhuva#neShu jIqvase# || 9.086.38
goqvitpa#vasva vasuqviddhi#raNyaqvidre#toqdhA i#ndoq bhuva#neqShvarpi#ta: |
tvaM suqvIro# asi soma vishvaqvittaM tvAq viprAq upa# giqrema A#sate || 9.086.39
unmadhva# UqrmirvaqnanA# atiShThipadaqpo vasA#no mahiqSho vi gA#hate |
rAjA# paqvitra#rathoq vAjaqmAru#hatsaqhasra#bhRuShTirjayatiq shravo# bRuqhat || 9.086.40
sa bhaqndanAq udi#yarti praqjAva#tIrviqshvAyuqrvishvA#: suqbharAq aha#rdivi |
brahma# praqjAva#draqyimashva#pastyaM pIqta i#ndaqvindra#maqsmabhya#M yAchatAt || 9.086.41
so agreq ahnAqM hari#rharyaqto madaq: pra cheta#sA chetayateq anuq dyubhi#: |
dvA janA# yAqtaya#nnaqntarI#yateq narA# chaq shaMsaqM daivya#M cha dhaqrtari# || 9.086.42
aq~jjateq vya#~jjateq sama#~jjateq kratu#M rihantiq madhu#nAqbhya#~jjate |
sindho#ruchChvAqse paqtaya#ntamuqkShaNa#M hiraNyapAqvA: paqshumA#su gRubhNate || 9.086.43
viqpaqshchiteq pava#mAnAya gAyata maqhI na dhArAtyandho# arShati |
ahiqrna jUqrNAmati# sarpatiq tvachaqmatyoq na krILa#nnasaraqdvRuShAq hari#: || 9.086.44
aqgreqgo rAjApya#staviShyate viqmAnoq ahnAqM bhuva#neqShvarpi#ta: |
hari#rghRuqtasnu#: suqdRushI#ko arNaqvo jyoqtIra#tha: pavate rAqya oqkya#: || 9.086.45
asa#rji skaqmbho diqva udya#toq madaq: pari# triqdhAtuqrbhuva#nAnyarShati |
aqMshuM ri#hanti maqtayaq: pani#pnataM giqrA yadi# niqrNija#mRuqgmiNo# yaqyu: || 9.086.46
pra teq dhArAq atyaNvA#ni meqShya#: punAqnasya# saqMyato# yantiq raMha#ya: |
yadgobhi#rindo chaqmvo#: samaqjyasaq A su#vAqna: so#ma kaqlashe#Shu sIdasi || 9.086.47
pava#sva soma kratuqvinna# uqkthyo&vyoq vAreq pari# dhAvaq madhu# priqyam |
jaqhi vishvA#nraqkShasa# indo aqtriNo# bRuqhadva#dema viqdathe# suqvIrA#: || 9.086.48

pra tu dra#vaq pariq koshaqM ni ShI#daq nRubhi#: punAqno aqbhi vAja#marSha |
ashvaqM na tvA# vAqjina#M maqrjayaqnto&chChA# baqrhI ra#shaqnAbhi#rnayanti || 9.087.01
svAqyuqdha: pa#vate deqva indu#rashastiqhA vRuqjanaqM rakSha#mANa: |
piqtA deqvAnA#M janiqtA suqdakSho# viShTaqmbho diqvo dhaqruNa#: pRuthiqvyA: || 9.087.02
RuShiqrvipra#: puraeqtA janA#nAmRuqbhurdhIra# uqshanAq kAvye#na |
sa chi#dvivedaq nihi#taqM yadA#sAmapIqchyaM1q# guhyaqM nAmaq gonA#m || 9.087.03
eqSha sya teq madhu#mA~M indraq somoq vRuShAq vRuShNeq pari# paqvitre# akShA: |
saqhaqsraqsA: sha#taqsA bhU#riqdAvA# shashvattaqmaM baqrhirA vAqjya#sthAt || 9.087.04
eqte somA# aqbhi gaqvyA saqhasrA# maqhe vAjA#yAqmRutA#yaq shravA#Msi |
paqvitre#bhiq: pava#mAnA asRugra~jChravaqsyavoq na pRu#taqnAjoq atyA#: || 9.087.05
pariq hi ShmA# puruhUqto janA#nAqM vishvAsa#raqdbhoja#nA pUqyamA#na: |
athA bha#ra shyenabhRutaq prayA#Msi raqyiM tu~jjA#no aqbhi vAja#marSha || 9.087.06
eqSha su#vAqna: pariq soma#: paqvitreq sargoq na sRuqShTo a#dadhAvaqdarvA# |
tiqgme shishA#no mahiqSho na shRug~ggeq gA gaqvyannaqbhi shUroq na satvA# || 9.087.07
eqShA ya#yau paraqmAdaqntaradreq: kUchi#tsaqtIrUqrve gA vi#veda |
diqvo na viqdyutstaqnaya#ntyaqbhrai: soma#sya te pavata indraq dhArA# || 9.087.08
uqta sma# rAqshiM pari# yAsiq gonAqmindre#Na soma saqratha#M punAqna: |
pUqrvIriSho# bRuhaqtIrjI#radAnoq shikShA# shachIvaqstavaq tA u#paqShTut || 9.087.09

aqyaM soma# indraq tubhya#M sunveq tubhya#M pavateq tvama#sya pAhi |
tvaM haq yaM cha#kRuqShe tvaM va#vRuqSha induqM madA#yaq yujyA#yaq soma#m || 9.088.01
sa IqM rathoq na bhu#riqShALa#yoji maqha: puqrUNi# sAqtayeq vasU#ni |
AdIqM vishvA# nahuqShyA#Ni jAqtA sva#rShAtAq vana# UqrdhvA na#vanta || 9.088.02
vAqyurna yo niqyutvA#~M iqShTayA#mAq nAsa#tyevaq havaq A shambha#viShTha: |
viqshvavA#ro draviNoqdA i#vaq tmanpUqSheva# dhIqjava#no&si soma || 9.088.03
indroq na yo maqhA karmA#Niq chakri#rhaqntA vRuqtrANA#masi soma pUqrbhit |
paiqdvo na hi tvamahi#nAmnAM haqntA vishva#syAsi somaq dasyo#: || 9.088.04
aqgnirna yo vanaq A sRuqjyamA#noq vRuthAq pAjA#Msi kRuNute naqdIShu# |
janoq na yudhvA# mahaqta u#paqbdiriya#rtiq somaq: pava#mAna Uqrmim || 9.088.05
eqte somAq atiq vArAqNyavyA# diqvyA na koshA#so aqbhrava#rShA: |
vRuthA# samuqdraM sindha#voq na nIchI#: suqtAso# aqbhi kaqlashA#~M asRugran || 9.088.06
shuqShmI shardhoq na mAru#taM pavaqsvAna#bhishastA diqvyA yathAq viT |
Apoq na maqkShU su#maqtirbha#vA na: saqhasrA#psA: pRutanAqShANna yaqj~ja: || 9.088.07
rAj~joq nu teq varu#Nasya vraqtAni# bRuqhadga#bhIqraM tava# somaq dhAma# |
shuchiqShTvama#si priqyo na miqtro daqkShAyyo# aryaqmevA#si soma || 9.088.08

pro sya vahni#: paqthyA#bhirasyAndiqvo na vRuqShTi: pava#mAno akShA: |
saqhasra#dhAro asadaqnnya1q#sme mAqturuqpastheq vanaq A chaq soma#: || 9.089.01
rAjAq sindhU#nAmavasiShTaq vAsa# Ruqtasyaq nAvaqmAru#haqdraji#ShThAm |
aqpsu draqpso vA#vRudhe shyeqnajU#to duqha I#M piqtA duqha I#M piqturjAm || 9.089.02
siqMhaM na#santaq madhvo# aqyAsaqM hari#maruqShaM diqvo aqsya pati#m |
shUro# yuqtsu pra#thaqma: pRu#chChateq gA asyaq chakSha#sAq pari# pAtyuqkShA || 9.089.03
madhu#pRuShThaM ghoqramaqyAsaqmashvaqM rathe# yu~jjantyuruchaqkra RuqShvam |
svasA#ra IM jAqmayo# marjayantiq sanA#bhayo vAqjina#mUrjayanti || 9.089.04
chata#sra IM ghRutaqduha#: sachante samAqne aqntardhaqruNeq niSha#ttA: |
tA I#marShantiq nama#sA punAqnAstA I#M viqshvataq: pari# Shanti pUqrvI: || 9.089.05
viqShTaqmbho diqvo dhaqruNa#: pRuthiqvyA vishvA# uqta kShiqtayoq haste# asya |
asa#ttaq utso# gRuNaqte niqyutvAqnmadhvo# aqMshu: pa#vata indriqyAya# || 9.089.06
vaqnvannavA#to aqbhi deqvavI#tiqmindrA#ya soma vRutraqhA pa#vasva |
shaqgdhi maqha: pu#rushchaqndrasya# rAqya: suqvIrya#syaq pata#ya: syAma || 9.089.07

pra hi#nvAqno ja#niqtA roda#syoq rathoq na vAja#M saniqShyanna#yAsIt |
indraqM gachChaqnnAyu#dhA saqMshishA#noq vishvAq vasuq hasta#yorAqdadhA#na: || 9.090.01
aqbhi tri#pRuqShThaM vRuSha#NaM vayoqdhAmA#g~ggUqShANA#mavAvashantaq vANI#: |
vanAq vasA#noq varu#Noq na sindhUqnvi ra#tnaqdhA da#yateq vAryA#Ni || 9.090.02
shUra#grAmaq: sarva#vIraq: sahA#vAq~jjetA# pavasvaq sani#tAq dhanA#ni |
tiqgmAyu#dha: kShiqpradha#nvA saqmatsvaShA#Lha: sAqhvAnpRuta#nAsuq shatrU#n || 9.090.03
uqruga#vyUtiqrabha#yAni kRuqNvansa#mIchIqne A pa#vasvAq pura#MdhI |
aqpa: siShA#sannuqShasaq: sva1q#rgA: saM chi#krado maqho aqsmabhyaqM vAjA#n || 9.090.04
matsi# somaq varu#NaqM matsi# miqtraM matsIndra#mindo pavamAnaq viShNu#m |
matsiq shardhoq mAru#taqM matsi# deqvAnmatsi# maqhAmindra#mindoq madA#ya || 9.090.05
eqvA rAje#vaq kratu#mAq~M ame#naq vishvAq ghani#ghnadduriqtA pa#vasva |
indo# sUqktAyaq vacha#seq vayo# dhA yUqyaM pA#ta svaqstibhiq: sadA# na: || 9.090.06

asa#rjiq vakvAq rathyeq yathAqjau dhiqyA maqnotA# prathaqmo ma#nIqShI |
dashaq svasA#roq adhiq sAnoq avye&ja#ntiq vahniqM sada#nAqnyachCha# || 9.091.01
vIqtI jana#sya diqvyasya# kaqvyairadhi# suvAqno na#huqShye#bhiqrindu#: |
pra yo nRubhi#raqmRutoq martye#bhirmarmRujAqno&vi#bhiqrgobhi#raqdbhi: || 9.091.02
vRuShAq vRuShNeq roru#vadaqMshura#smaiq pava#mAnoq rusha#dIrteq payoq go: |
saqhasraqmRukvA# paqthibhi#rvachoqvida#dhvaqsmabhiq: sUroq aNvaqM vi yA#ti || 9.091.03
ruqjA dRuqLhA chi#draqkShasaq: sadA#Msi punAqna i#nda UrNuhiq vi vAjA#n |
vRuqshchopari#ShTAttujaqtA vaqdhenaq ye anti# dUqrAdu#panAqyame#ShAm || 9.091.04
sa pra#tnaqvannavya#se vishvavAra sUqktAya# paqtha: kRu#Nuhiq prAcha#: |
ye duq:ShahA#so vaqnuShA# bRuqhantaqstA~Mste# ashyAma purukRutpurukSho || 9.091.05
eqvA pu#nAqno aqpa: sva1q#rgA aqsmabhya#M toqkA tana#yAniq bhUri# |
shaM naq: kShetra#muqru jyotI#MShi somaq jyog~gnaq: sUrya#M dRuqshaye# rirIhi || 9.091.06

pari# suvAqno hari#raqMshu: paqvitreq rathoq na sa#rji saqnaye# hiyAqna: |
ApaqchChloka#mindriqyaM pUqyamA#naq: prati# deqvA~M a#juShataq prayo#bhi: || 9.092.01
achChA# nRuqchakShA# asaratpaqvitreq nAmaq dadhA#na: kaqvira#syaq yonau# |
sIdaqnhote#vaq sada#ne chaqmUShUpe#magmaqnnRuSha#ya: saqpta viprA#: || 9.092.02
pra su#meqdhA gA#tuqvidviqshvade#vaq: soma#: punAqna: sada# etiq nitya#m |
bhuvaqdvishve#Shuq kAvye#Shuq rantAnuq janA#nyatateq pa~jchaq dhIra#: || 9.092.03
tavaq tye so#ma pavamAna niqNye vishve# deqvAstraya# ekAdaqshAsa#: |
dasha# svaqdhAbhiqradhiq sAnoq avye# mRuqjanti# tvA naqdya#: saqpta yaqhvI: || 9.092.04
tannu saqtyaM pava#mAnasyAstuq yatraq vishve# kAqrava#: saqMnasa#nta |
jyotiqryadahneq akRu#Nodu loqkaM prAvaqnmanuqM dasya#ve karaqbhIka#m || 9.092.05
pariq sadme#va pashuqmAntiq hotAq rAjAq na saqtya: sami#tIriyAqna: |
soma#: punAqna: kaqlashA#~M ayAsIqtsIda#nmRuqgo na ma#hiqSho vane#Shu || 9.092.06

sAqkaqmukSho# marjayantaq svasA#roq dashaq dhIra#sya dhIqtayoq dhanu#trI: |
hariq: parya#dravaqjjA: sUrya#syaq droNa#M nanakSheq atyoq na vAqjI || 9.093.01
saM mAqtRubhiqrna shishu#rvAvashAqno vRuShA# dadhanve puruqvAro# aqdbhi: |
maryoq na yoShA#maqbhi ni#ShkRuqtaM yansaM ga#chChate kaqlasha# uqsriyA#bhi: || 9.093.02
uqta pra pi#pyaq UdhaqraghnyA#yAq induqrdhArA#bhi: sachate sumeqdhA: |
mUqrdhAnaqM gAvaq: paya#sA chaqmUShvaqbhi shrI#Nantiq vasu#bhiqrna niqktai: || 9.093.03
sa no# deqvebhi#: pavamAna raqdendo# raqyimaqshvina#M vAvashAqna: |
raqthiqrAqyatA#mushaqtI pura#Mdhirasmaqdrya1q#gA dAqvaneq vasU#nAm || 9.093.04
nU no# raqyimupa# mAsva nRuqvanta#M punAqno vAqtApya#M viqshvashcha#ndram |
pra va#ndiqturi#ndo tAqryAyu#: prAqtarmaqkShU dhiqyAva#surjagamyAt || 9.093.05

adhiq yada#sminvAqjinI#vaq shubhaq spardha#nteq dhiyaq: sUryeq na visha#: |
aqpo vRu#NAqna: pa#vate kavIqyanvraqjaM na pa#shuqvardha#nAyaq manma# || 9.094.01
dviqtA vyUqrNvannaqmRuta#syaq dhAma# svaqrvideq bhuva#nAni prathanta |
dhiya#: pinvAqnA: svasa#req na gAva# RutAqyantI#raqbhi vA#vashraq indu#m || 9.094.02
pariq yatkaqvi: kAvyAq bhara#teq shUroq na rathoq bhuva#nAniq vishvA# |
deqveShuq yashoq martA#yaq bhUShaqndakShA#ya rAqya: pu#ruqbhUShuq navya#: || 9.094.03
shriqye jAqta: shriqya A niri#yAyaq shriyaqM vayo# jariqtRubhyo# dadhAti |
shriyaqM vasA#nA amRutaqtvamA#yaqnbhava#nti saqtyA sa#miqthA miqtadrau# || 9.094.04
iShaqmUrja#maqbhya1q#rShAshvaqM gAmuqru jyoti#: kRuNuhiq matsi# deqvAn |
vishvA#niq hi suqShahAq tAniq tubhyaqM pava#mAnaq bAdha#se somaq shatrU#n || 9.094.05

kani#krantiq hariqrA sRuqjyamA#naq: sIdaqnvana#sya jaqThare# punAqna: |
nRubhi#ryaqta: kRu#Nute niqrNijaqM gA ato# maqtIrja#nayata svaqdhAbhi#: || 9.095.01
hari#: sRujAqna: paqthyA#mRuqtasyeya#rtiq vAcha#mariqtevaq nAva#m |
deqvo deqvAnAqM guhyA#niq nAmAqviShkRu#Noti baqrhiShi# praqvAche# || 9.095.02
aqpAmiqvedUqrmayaqstartu#rANAq: pra ma#nIqShA I#rateq somaqmachCha# |
naqmaqsyantIqrupa# chaq yantiq saM chA cha# vishantyushaqtIruqshanta#m || 9.095.03
taM ma#rmRujAqnaM ma#hiqShaM na sAnA#vaqMshuM du#hantyuqkShaNa#M giriqShThAm |
taM vA#vashAqnaM maqtaya#: sachante triqto bi#bhartiq varu#NaM samuqdre || 9.095.04
iShyaqnvAcha#mupavaqktevaq hotu#: punAqna i#ndoq vi ShyA# manIqShAm |
indra#shchaq yatkShaya#thaq: saubha#gAya suqvIrya#syaq pata#ya: syAma || 9.095.05

pra se#nAqnI: shUroq agreq rathA#nAM gaqvyanne#tiq harSha#te asyaq senA# |
bhaqdrAnkRuqNvanni#ndrahaqvAnsakhi#bhyaq A somoq vastrA# rabhaqsAni# datte || 9.096.01
sama#syaq hariqM hara#yo mRujantyashvahaqyairani#shitaqM namo#bhi: |
A ti#ShThatiq rathaqmindra#syaq sakhA# viqdvA~M e#nA sumaqtiM yAqtyachCha# || 9.096.02
sa no# deva deqvatA#te pavasva maqhe so#maq psara#sa indraqpAna#: |
kRuqNvannaqpo vaqrShayaqndyAmuqtemAmuqrorA no# varivasyA punAqna: || 9.096.03
ajI#taqye&ha#taye pavasva svaqstaye# saqrvatA#taye bRuhaqte |
tadu#shantiq vishva# iqme sakhA#yaqstadaqhaM va#shmi pavamAna soma || 9.096.04
soma#: pavate janiqtA ma#tIqnAM ja#niqtA diqvo ja#niqtA pRu#thiqvyA: |
jaqniqtAgnerja#niqtA sUrya#sya janiqtendra#sya janiqtota viShNo#: || 9.096.05
braqhmA deqvAnA#M padaqvI: ka#vIqnAmRuShiqrviprA#NAM mahiqSho mRuqgANA#m |
shyeqno gRudhrA#NAqM svadhi#tiqrvanA#nAqM soma#: paqvitraqmatye#tiq rebha#n || 9.096.06
prAvI#vipadvAqcha UqrmiM na sindhuqrgiraq: somaq: pava#mAno manIqShA: |
aqnta: pashya#nvRuqjaneqmAva#rAqNyA ti#ShThati vRuShaqbho goShu# jAqnan || 9.096.07
sa ma#tsaqra: pRuqtsu vaqnvannavA#ta: saqhasra#retA aqbhi vAja#marSha |
indrA#yendoq pava#mAno manIqShyaM1q#shorUqrmimI#rayaq gA i#ShaqNyan || 9.096.08
pari# priqya: kaqlashe# deqvavA#taq indrA#yaq somoq raNyoq madA#ya |
saqhasra#dhAra: shaqtavA#jaq indu#rvAqjI na saptiq: sama#nA jigAti || 9.096.09
sa pUqrvyo va#suqvijjAya#mAno mRujAqno aqpsu du#duhAqno adrau# |
aqbhiqshaqstiqpA bhuva#nasyaq rAjA# viqdadgAqtuM brahma#Ne pUqyamA#na: || 9.096.10
tvayAq hi na#: piqtara#: somaq pUrveq karmA#Ni chaqkru: pa#vamAnaq dhIrA#: |
vaqnvannavA#ta: pariqdhI~Mrapo#rNu vIqrebhiqrashvai#rmaqghavA# bhavA na: || 9.096.11
yathApa#vathAq mana#ve vayoqdhA a#mitraqhA va#rivoqviddhaqviShmA#n |
eqvA pa#vasvaq dravi#NaqM dadhA#naq indreq saM ti#ShTha jaqnayAyu#dhAni || 9.096.12
pava#sva somaq madhu#mA~M RuqtAvAqpo vasA#noq adhiq sAnoq avye# |
avaq droNA#ni ghRuqtavA#nti sIda maqdinta#mo matsaqra i#ndraqpAna#: || 9.096.13
vRuqShTiM diqva: shaqtadhA#ra: pavasva sahasraqsA vA#jaqyurdeqvavI#tau |
saM sindhu#bhi: kaqlashe# vAvashAqna: samuqsriyA#bhi: pratiqrannaq Ayu#: || 9.096.14
eqSha sya somo# maqtibhi#: punAqno&tyoq na vAqjI taraqtIdarA#tI: |
payoq na duqgdhamadi#teriShiqramuqrvi#va gAqtu: suqyamoq na voLhA# || 9.096.15
svAqyuqdha: soqtRubhi#: pUqyamA#noq&bhya#rShaq guhyaqM chAruq nAma# |
aqbhi vAjaqM sapti#riva shravaqsyAbhi vAqyumaqbhi gA de#va soma || 9.096.16
shishu#M jaj~jAqnaM ha#ryaqtaM mRu#janti shuqmbhantiq vahni#M maqruto# gaqNena# |
kaqvirgIqrbhi: kAvye#nA kaqvi: sansoma#: paqvitraqmatye#tiq rebha#n || 9.096.17
RuShi#manAq ya Ru#ShiqkRutsvaqrShA: saqhasra#NItha: padaqvI: ka#vIqnAm |
tRuqtIyaqM dhAma# mahiqSha: siShA#saqnsomo# viqrAjaqmanu# rAjatiq ShTup || 9.096.18
chaqmUqShachChyeqna: sha#kuqno viqbhRutvA# goviqndurdraqpsa Ayu#dhAniq bibhra#t |
aqpAmUqrmiM sacha#mAna: samuqdraM tuqrIyaqM dhAma# mahiqSho vi#vakti || 9.096.19
maryoq na shuqbhrastaqnva#M mRujAqno&tyoq na sRutvA# saqnayeq dhanA#nAm |
vRuShe#va yUqthA pariq koshaqmarShaqnkani#kradachchaqmvoq3q#rA vi#vesha || 9.096.20
pava#svendoq pava#mAnoq maho#bhiq: kani#kradaqtpariq vArA#NyarSha |
krILa#~jchaqmvoq3q#rA vi#sha pUqyamA#naq indra#M teq raso# madiqro ma#mattu || 9.096.21
prAsyaq dhArA# bRuhaqtIra#sRugrannaqkto gobhi#: kaqlashAq~M A vi#vesha |
sAma# kRuqNvansA#maqnyo# vipaqshchitkranda#nnetyaqbhi sakhyuqrna jAqmim || 9.096.22
aqpaqghnanne#Shi pavamAnaq shatrU#npriqyAM na jAqro aqbhigI#taq indu#: |
sIdaqnvane#Shu shakuqno na patvAq soma#: punAqna: kaqlashe#Shuq sattA# || 9.096.23
A teq ruchaq: pava#mAnasya somaq yoShe#va yanti suqdughA#: sudhAqrA: |
hariqrAnI#ta: puruqvAro# aqpsvachi#kradatkaqlashe# devayUqnAm || 9.096.24

aqsya preqShA heqmanA# pUqyamA#no deqvo deqvebhiq: sama#pRuktaq rasa#m |
suqta: paqvitraqM parye#tiq rebha#nmiqtevaq sadma# pashuqmAntiq hotA# || 9.097.01
bhaqdrA vastrA# samaqnyAq3q# vasA#no maqhAnkaqvirniqvacha#nAniq shaMsa#n |
A va#chyasva chaqmvo#: pUqyamA#no vichakShaqNo jAgRu#virdeqvavI#tau || 9.097.02
samu# priqyo mRu#jyateq sAnoq avye# yaqshasta#ro yaqshasAqM kShaito# aqsme |
aqbhi sva#raq dhanvA# pUqyamA#no yUqyaM pA#ta svaqstibhiq: sadA# na: || 9.097.03
pra gA#yatAqbhya#rchAma deqvAnsoma#M hinota mahaqte dhanA#ya |
svAqdu: pa#vAteq atiq vAraqmavyaqmA sI#dAti kaqlasha#M devaqyurna#: || 9.097.04
indu#rdeqvAnAqmupa# saqkhyamAqyansaqhasra#dhAra: pavateq madA#ya |
nRubhiq stavA#noq anuq dhAmaq pUrvaqmagaqnnindra#M mahaqte saubha#gAya || 9.097.05
stoqtre rAqye hari#rarShA punAqna indraqM mado# gachChatu teq bharA#ya |
deqvairyA#hi saqrathaqM rAdhoq achChA# yUqyaM pA#ta svaqstibhiq: sadA# na: || 9.097.06
pra kAvya#muqshane#va bruvAqNo deqvo deqvAnAqM jani#mA vivakti |
mahi#vrataq: shuchi#bandhu: pAvaqka: paqdA va#rAqho aqbhye#tiq rebha#n || 9.097.07
pra haqMsAsa#stRuqpala#M maqnyumachChAqmAdastaqM vRuSha#gaNA ayAsu: |
Aqg~ggUqShyaM1q# pava#mAnaqM sakhA#yo duqrmarSha#M sAqkaM pra va#danti vAqNam || 9.097.08
sa ra#Mhata urugAqyasya# jUqtiM vRuthAq krILa#ntaM mimateq na gAva#: |
paqrIqNaqsaM kRu#Nute tiqgmashRu#g~ggoq divAq hariqrdadRu#sheq nakta#mRuqjra: || 9.097.09
indu#rvAqjI pa#vateq gonyo#ghAq indreq somaq: sahaq invaqnmadA#ya |
hantiq rakShoq bAdha#teq paryarA#tIqrvari#va: kRuqNvanvRuqjana#syaq rAjA# || 9.097.10
adhaq dhAra#yAq madhvA# pRuchAqnastiqro roma# pavateq adri#dugdha: |
induqrindra#sya saqkhyaM ju#ShAqNo deqvo deqvasya# matsaqro madA#ya || 9.097.11
aqbhi priqyANi# pavate punAqno deqvo deqvAnsvenaq rase#na pRuq~jchan |
induqrdharmA#NyRutuqthA vasA#noq dashaq kShipo# avyataq sAnoq avye# || 9.097.12
vRuShAq shoNo# abhiqkani#kradaqdgA naqdaya#nneti pRuthiqvImuqta dyAm |
indra#syeva vaqgnurA shRu#Nva Aqjau pra#cheqtaya#nnarShatiq vAchaqmemAm || 9.097.13
raqsAyyaq: paya#sAq pinva#mAna Iqraya#nneShiq madhu#mantamaqMshum |
pava#mAna: saMtaqnime#Shi kRuqNvannindrA#ya soma pariShiqchyamA#na: || 9.097.14
eqvA pa#vasva madiqro madA#yodagrAqbhasya# naqmaya#nvadhaqsnai: |
pariq varNaqM bhara#mANoq rusha#ntaM gaqvyurno# arShaq pari# soma siqkta: || 9.097.15
juqShTvI na# indo suqpathA# suqgAnyuqrau pa#vasvaq vari#vAMsi kRuqNvan |
ghaqnevaq viShva#gduriqtAni# viqghnannadhiq ShNunA# dhanvaq sAnoq avye# || 9.097.16
vRuqShTiM no# arSha diqvyAM ji#gaqtnumiLA#vatIM shaqMgayI#M jIqradA#num |
stuke#va vIqtA dha#nvA vichiqnvanbandhU#~MriqmA~M ava#rA~M indo vAqyUn || 9.097.17
graqnthiM na vi Shya# grathiqtaM pu#nAqna RuqjuM cha# gAqtuM vRu#jiqnaM cha# soma |
atyoq na kra#doq hariqrA sRu#jAqno maryo# deva dhanva paqstyA#vAn || 9.097.18
juShToq madA#ya deqvatA#ta indoq pariq ShNunA# dhanvaq sAnoq avye# |
saqhasra#dhAra: suraqbhirada#bdhaq: pari# sravaq vAja#sAtau nRuqShahye# || 9.097.19
aqraqshmAnoq ye#&raqthA ayu#ktAq atyA#soq na sa#sRujAqnAsa# Aqjau |
eqte shuqkrAso# dhanvantiq somAq devA#saqstA~M upa# yAtAq piba#dhyai || 9.097.20
eqvA na# indo aqbhi deqvavI#tiqM pari# sravaq nabhoq arNa#shchaqmUShu# |
somo# aqsmabhyaqM kAmya#M bRuqhanta#M raqyiM da#dAtu vIqrava#ntamuqgram || 9.097.21
takShaqdyadIq mana#soq vena#toq vAgjyeShTha#sya vAq dharma#Niq kShoranI#ke |
AdI#mAyaqnvaraqmA vA#vashAqnA juShTaqM pati#M kaqlasheq gAvaq indu#m || 9.097.22
pra dA#nuqdo diqvyo dA#nupiqnva RuqtamRuqtAya# pavate sumeqdhA: |
dhaqrmA bhu#vadvRujaqnya#syaq rAjAq pra raqshmibhi#rdaqshabhi#rbhAriq bhUma# || 9.097.23
paqvitre#bhiq: pava#mAno nRuqchakShAq rAjA# deqvAnA#muqta martyA#nAm |
dviqtA bhu#vadrayiqpatI# rayIqNAmRuqtaM bha#raqtsubhRu#taqM chArvindu#: || 9.097.24
arvA#~M ivaq shrava#se sAqtimachChendra#sya vAqyoraqbhi vIqtima#rSha |
sa na#: saqhasrA# bRuhaqtIriSho# dAq bhavA# soma draviNoqvitpu#nAqna: || 9.097.25
deqvAqvyo# na: pariShiqchyamA#nAq: kShaya#M suqvIra#M dhanvantuq somA#: |
Aqyaqjyava#: sumaqtiM viqshvavA#rAq hotA#roq na di#viqyajo# maqndrata#mA: || 9.097.26
eqvA de#va deqvatA#te pavasva maqhe so#maq psara#se devaqpAna#: |
maqhashchiqddhi Shmasi# hiqtA: sa#maqrye kRuqdhi su#ShThAqne roda#sI punAqna: || 9.097.27
ashvoq no kra#doq vRuSha#bhiryujAqna: siqMho na bhIqmo mana#soq javI#yAn |
aqrvAqchInai#: paqthibhiqrye raji#ShThAq A pa#vasva saumanaqsaM na# indo || 9.097.28
shaqtaM dhArA# deqvajA#tA asRugransaqhasra#menA: kaqvayo# mRujanti |
indo# saqnitra#M diqva A pa#vasva puraeqtAsi# mahaqto dhana#sya || 9.097.29
diqvo na sargA# asasRugraqmahnAqM rAjAq na miqtraM pra mi#nAtiq dhIra#: |
piqturna puqtra: kratu#bhiryatAqna A pa#vasva viqshe aqsyA ajI#tim || 9.097.30
pra teq dhArAq madhu#matIrasRugraqnvArAqnyatpUqto aqtyeShyavyA#n |
pava#mAnaq pava#seq dhAmaq gonA#M jaj~jAqna: sUrya#mapinvo aqrkai: || 9.097.31
kani#kradaqdanuq panthA#mRuqtasya# shuqkro vi bhA#syaqmRuta#syaq dhAma# |
sa indrA#ya pavase matsaqravA#nhinvAqno vAcha#M maqtibhi#: kavIqnAm || 9.097.32
diqvya: su#paqrNo&va# chakShi somaq pinvaqndhArAq: karma#NA deqvavI#tau |
endo# visha kaqlasha#M somaqdhAnaqM kranda#nnihiq sUryaqsyopa# raqshmim || 9.097.33
tiqsro vAcha# Irayatiq pra vahni#rRuqtasya# dhIqtiM brahma#No manIqShAm |
gAvo# yantiq gopa#tiM pRuqchChamA#nAq: soma#M yanti maqtayo# vAvashAqnA: || 9.097.34
somaqM gAvo# dheqnavo# vAvashAqnA: somaqM viprA# maqtibhi#: pRuqchChamA#nA: |
soma#: suqta: pU#yate aqjyamA#naq: some# aqrkAstriqShTubhaq: saM na#vante || 9.097.35
eqvA na#: soma pariShiqchyamA#naq A pa#vasva pUqyamA#na: svaqsti |
indraqmA vi#sha bRuhaqtA rave#Na vaqrdhayAq vAcha#M jaqnayAq pura#Mdhim || 9.097.36
A jAgRu#viqrvipra# RuqtA ma#tIqnAM soma#: punAqno a#sadachchaqmUShu# |
sapa#ntiq yaM mi#thuqnAsoq nikA#mA adhvaqryavo# rathiqrAsa#: suqhastA#: || 9.097.37
sa pu#nAqna upaq sUreq na dhAtobhe a#prAq roda#sIq vi Sha A#va: |
priqyA chiqdyasya# priyaqsAsa# UqtI sa tU dhana#M kAqriNeq na pra ya#Msat || 9.097.38
sa va#rdhiqtA vardha#na: pUqyamA#naq: somo# mIqDhvA~M aqbhi noq jyoti#ShAvIt |
yenA# naq: pUrve# piqtara#: padaqj~jA: svaqrvido# aqbhi gA adri#muqShNan || 9.097.39
akrA#nsamuqdra: pra#thaqme vidha#rma~jjaqnaya#npraqjA bhuva#nasyaq rAjA# |
vRuShA# paqvitreq adhiq sAnoq avye# bRuqhatsomo# vAvRudhe suvAqna indu#: || 9.097.40
maqhattatsomo# mahiqShashcha#kArAqpAM yadgarbho&vRu#NIta deqvAn |
ada#dhAqdindreq pava#mAnaq ojo&ja#nayaqtsUryeq jyotiqrindu#: || 9.097.41
matsi# vAqyumiqShTayeq rAdha#se chaq matsi# miqtrAvaru#NA pUqyamA#na: |
matsiq shardhoq mAru#taqM matsi# deqvAnmatsiq dyAvA#pRuthiqvI de#va soma || 9.097.42
Ruqju: pa#vasva vRujiqnasya# haqntApAmI#vAqM bAdha#mAnoq mRudha#shcha |
aqbhiqshrIqNanpayaq: paya#sAqbhi gonAqmindra#syaq tvaM tava# vaqyaM sakhA#ya: || 9.097.43
madhvaq: sUda#M pavasvaq vasvaq utsa#M vIqraM cha# naq A pa#vasvAq bhaga#M cha |
svadaqsvendrA#yaq pava#mAna indo raqyiM cha# naq A pa#vasvA samuqdrAt || 9.097.44
soma#: suqto dhAraqyAtyoq na hitvAq sindhuqrna niqmnamaqbhi vAqjya#kShA: |
A yoniqM vanya#masadatpunAqna: saminduqrgobhi#rasaraqtsamaqdbhi: || 9.097.45
eqSha sya te# pavata indraq soma#shchaqmUShuq dhIra# ushaqte tava#svAn |
sva#rchakShA rathiqra: saqtyashu#Shmaq: kAmoq na yo de#vayaqtAmasa#rji || 9.097.46
eqSha praqtnenaq vaya#sA punAqnastiqro varpA#Msi duhiqturdadhA#na: |
vasA#naq: sharma# triqvarU#thamaqpsu hote#va yAtiq sama#neShuq rebha#n || 9.097.47
nU naqstvaM ra#thiqro de#va somaq pari# srava chaqmvo#: pUqyamA#na: |
aqpsu svAdi#ShThoq madhu#mA~M RuqtAvA# deqvo na ya: sa#viqtA saqtyama#nmA || 9.097.48
aqbhi vAqyuM vIqtya#rShA gRuNAqnoq3q#&bhi miqtrAvaru#NA pUqyamA#na: |
aqbhI nara#M dhIqjava#naM ratheqShThAmaqbhIndraqM vRuSha#NaqM vajra#bAhum || 9.097.49
aqbhi vastrA# suvasaqnAnya#rShAqbhi dheqnU: suqdughA#: pUqyamA#na: |
aqbhi chaqndrA bharta#ve noq hira#NyAqbhyashvA#nraqthino# deva soma || 9.097.50
aqbhI no# arSha diqvyA vasU#nyaqbhi vishvAq pArthi#vA pUqyamA#na: |
aqbhi yenaq dravi#NamaqshnavA#mAqbhyA#rSheqyaM ja#madagniqvanna#: || 9.097.51
aqyA paqvA pa#vasvaiqnA vasU#ni mA~Mshchaqtva i#ndoq sara#siq pra dha#nva |
braqdhnashchiqdatraq vAtoq na jUqta: pu#ruqmedha#shchiqttaka#veq nara#M dAt || 9.097.52
uqta na# eqnA pa#vaqyA pa#vaqsvAdhi# shruqte shraqvAyya#sya tIqrthe |
ShaqShTiM saqhasrA# naiguqto vasU#ni vRuqkShaM na paqkvaM dhU#navaqdraNA#ya || 9.097.53
mahIqme a#syaq vRuShaqnAma# shUqShe mA~Mshcha#tve vAq pRusha#ne vAq vadha#tre |
asvA#payanniqguta#: sneqhayaqchchApAqmitrAq~M apAqchito# acheqta: || 9.097.54
saM trI paqvitrAq vita#tAnyeqShyanveka#M dhAvasi pUqyamA#na: |
asiq bhagoq asi# dAqtrasya# dAqtAsi# maqghavA# maqghava#dbhya indo || 9.097.55
eqSha vi#shvaqvitpa#vate manIqShI somoq vishva#syaq bhuva#nasyaq rAjA# |
draqpsA~M Iqraya#nviqdatheqShvinduqrvi vAraqmavya#M saqmayAti# yAti || 9.097.56
indu#M rihanti mahiqShA ada#bdhA: paqde re#bhanti kaqvayoq na gRudhrA#: |
hiqnvantiq dhIrA# daqshabhiq: kShipA#bhiq: sama#~jjate rUqpamaqpAM rase#na || 9.097.57
tvayA# vaqyaM pava#mAnena somaq bhare# kRuqtaM vi chi#nuyAmaq shashva#t |
tanno# miqtro varu#No mAmahantAqmadi#tiq: sindhu#: pRuthiqvI uqta dyau: || 9.097.58

aqbhi no# vAjaqsAta#maM raqyima#rSha puruqspRuha#m |
indo# saqhasra#bharNasaM tuvidyuqmnaM vi#bhvAqsaha#m || 9.098.01
pariq Shya su#vAqno aqvyayaqM ratheq na varmA#vyata |
indu#raqbhi druNA# hiqto hi#yAqno dhArA#bhirakShA: || 9.098.02
pariq Shya su#vAqno a#kShAq induqravyeq mada#chyuta: |
dhArAq ya Uqrdhvo a#dhvaqre bhrAqjA naiti# gavyaqyu: || 9.098.03
sa hi tvaM de#vaq shashva#teq vasuq martA#ya dAqshuShe# |
indo# sahaqsriNa#M raqyiM shaqtAtmA#naM vivAsasi || 9.098.04
vaqyaM te# aqsya vRu#trahaqnvasoq vasva#: puruqspRuha#: |
ni nedi#ShThatamA iqSha: syAma# suqmnasyA#dhrigo || 9.098.05
dviryaM pa~jchaq svaya#shasaqM svasA#roq adri#saMhatam |
priqyamindra#syaq kAmya#M prasnAqpaya#ntyUqrmiNa#m || 9.098.06
pariq tyaM ha#ryaqtaM hari#M baqbhruM pu#nantiq vAre#Na |
yo deqvAnvishvAq~M itpariq made#na saqha gachCha#ti || 9.098.07
aqsya voq hyava#sAq pAnto# dakShaqsAdha#nam |
ya: sUqriShuq shravo# bRuqhaddaqdhe sva1q#rNa ha#ryaqta: || 9.098.08
sa vA#M yaqj~jeShu# mAnavIq indu#rjaniShTa rodasI |
deqvo de#vI giriqShThA asre#dhaqntaM tu#viqShvaNi# || 9.098.09
indrA#ya somaq pAta#ve vRutraqghne pari# Shichyase |
nare# chaq dakShi#NAvate deqvAya# sadanAqsade# || 9.098.10
te praqtnAsoq vyu#ShTiShuq somA#: paqvitre# akSharan |
aqpaqprotha#nta: sanuqtarhu#raqshchita#: prAqtastA~M apra#chetasa: || 9.098.11
taM sa#khAya: puroqrucha#M yUqyaM vaqyaM cha# sUqraya#: |
aqshyAmaq vAja#gandhyaM saqnemaq vAja#pastyam || 9.098.12

A ha#ryaqtAya# dhRuqShNaveq dhanu#stanvantiq pauMsya#m |
shuqkrAM va#yaqntyasu#rAya niqrNija#M viqpAmagre# mahIqyuva#: || 9.099.01
adha# kShaqpA pari#ShkRutoq vAjA#~M aqbhi pra gA#hate |
yadI# viqvasva#toq dhiyoq hari#M hiqnvantiq yAta#ve || 9.099.02
tama#sya marjayAmasiq madoq ya i#ndraqpAta#ma: |
yaM gAva# Aqsabhi#rdaqdhu: puqrA nUqnaM cha# sUqraya#: || 9.099.03
taM gAtha#yA purAqNyA pu#nAqnamaqbhya#nUShata |
uqto kRu#panta dhIqtayo# deqvAnAqM nAmaq bibhra#tI: || 9.099.04
tamuqkShamA#Namaqvyayeq vAre# punanti dharNaqsim |
dUqtaM na pUqrvachi#ttayaq A shA#sate manIqShiNa#: || 9.099.05
sa pu#nAqno maqdinta#maq: soma#shchaqmUShu# sIdati |
paqshau na reta# Aqdadhaqtpati#rvachasyate dhiqya: || 9.099.06
sa mRu#jyate suqkarma#bhirdeqvo deqvebhya#: suqta: |
viqde yadA#su saMdaqdirmaqhIraqpo vi gA#hate || 9.099.07
suqta i#ndo paqvitraq A nRubhi#ryaqto vi nI#yase |
indrA#ya matsaqrinta#mashchaqmUShvA ni ShI#dasi || 9.099.08

aqbhI na#vante aqdruha#: priqyamindra#syaq kAmya#m |
vaqtsaM na pUrvaq Ayu#ni jAqtaM ri#hanti mAqtara#: || 9.100.01
puqnAqna i#ndaqvA bha#raq soma# dviqbarha#saM raqyim |
tvaM vasU#ni puShyasiq vishvA#ni dAqshuSho# gRuqhe || 9.100.02
tvaM dhiya#M manoqyuja#M sRuqjA vRuqShTiM na ta#nyaqtu: |
tvaM vasU#niq pArthi#vA diqvyA cha# soma puShyasi || 9.100.03
pari# te jiqgyuSho# yathAq dhArA# suqtasya# dhAvati |
raMha#mANAq vya1q#vyayaqM vAra#M vAqjIva# sAnaqsi: || 9.100.04
kratveq dakShA#ya na: kaveq pava#sva somaq dhAra#yA |
indrA#yaq pAta#ve suqto miqtrAyaq varu#NAya cha || 9.100.05
pava#sva vAjaqsAta#ma: paqvitreq dhAra#yA suqta: |
indrA#ya somaq viShNa#ve deqvebhyoq madhu#mattama: || 9.100.06
tvAM ri#hanti mAqtaroq hari#M paqvitre# aqdruha#: |
vaqtsaM jAqtaM na dheqnavaq: pava#mAnaq vidha#rmaNi || 9.100.07
pava#mAnaq mahiq shrava#shchiqtrebhi#ryAsi raqshmibhi#: |
shardhaqntamA#Msi jighnaseq vishvA#ni dAqshuSho# gRuqhe || 9.100.08
tvaM dyAM cha# mahivrata pRuthiqvIM chAti# jabhriShe |
prati# drAqpima#mu~jchathAq: pava#mAna mahitvaqnA || 9.100.09

puqroji#tI voq andha#sa: suqtAya# mAdayiqtnave# |
apaq shvAna#M shnathiShTanaq sakhA#yo dIrghajiqhvya#m || 9.101.01
yo dhAra#yA pAvaqkayA# paripraqsyanda#te suqta: |
induqrashvoq na kRutvya#: || 9.101.02
taM duqroSha#maqbhI naraq: soma#M viqshvAchyA# dhiqyA |
yaqj~jaM hi#nvaqntyadri#bhi: || 9.101.03
suqtAsoq madhu#mattamAq: somAq indrA#ya maqndina#: |
paqvitra#vanto akSharandeqvAnga#chChantu voq madA#: || 9.101.04
induqrindrA#ya pavataq iti# deqvAso# abruvan |
vAqchaspati#rmakhasyateq vishvaqsyeshA#naq oja#sA || 9.101.05
saqhasra#dhAra: pavate samuqdro vA#chamIg~gkhaqya: |
somaq: patI# rayIqNAM sakhendra#sya diqvedi#ve || 9.101.06
aqyaM pUqShA raqyirbhagaq: soma#: punAqno a#rShati |
patiqrvishva#syaq bhUma#noq vya#khyaqdroda#sI uqbhe || 9.101.07
samu# priqyA a#nUShataq gAvoq madA#yaq ghRuShva#ya: |
somA#sa: kRuNvate paqtha: pava#mAnAsaq inda#va: || 9.101.08
ya oji#ShThaqstamA bha#raq pava#mAna shraqvAyya#m |
ya: pa~jcha# charShaqNIraqbhi raqyiM yenaq vanA#mahai || 9.101.09
somA#: pavantaq inda#voq&smabhya#M gAtuqvitta#mA: |
miqtrA: su#vAqnA a#reqpasa#: svAqdhya#: svaqrvida#: || 9.101.10
suqShvAqNAsoq vyadri#bhiqshchitA#nAq goradhi# tvaqchi |
iSha#maqsmabhya#maqbhitaq: sama#svaranvasuqvida#: || 9.101.11
eqte pUqtA vi#paqshchitaq: somA#soq dadhyA#shira: |
sUryA#soq na da#rshaqtAso# jigaqtnavo# dhruqvA ghRuqte || 9.101.12
pra su#nvAqnasyAndha#soq martoq na vRu#taq tadvacha#: |
apaq shvAna#marAqdhasa#M haqtA maqkhaM na bhRuga#va: || 9.101.13
A jAqmiratke# avyata bhuqje na puqtra oqNyo#: |
sara#jjAqro na yoSha#NAM vaqro na yoni#mAqsada#m || 9.101.14
sa vIqro da#kShaqsAdha#noq vi yastaqstambhaq roda#sI |
hari#: paqvitre# avyata veqdhA na yoni#mAqsada#m || 9.101.15
avyoq vAre#bhi: pavateq somoq gavyeq adhi# tvaqchi |
kani#kradaqdvRuShAq hariqrindra#syAqbhye#ti niShkRuqtam || 9.101.16

krAqNA shishu#rmaqhInA#M hiqnvannRuqtasyaq dIdhi#tim |
vishvAq pari# priqyA bhu#vaqdadha# dviqtA || 9.102.01
upa# triqtasya# pAqShyoq3q#rabha#ktaq yadguhA# paqdam |
yaqj~jasya# saqpta dhAma#bhiqradha# priqyam || 9.102.02
trINi# triqtasyaq dhAra#yA pRuqShTheShvera#yA raqyim |
mimI#te asyaq yoja#nAq vi suqkratu#: || 9.102.03
jaqj~jAqnaM saqpta mAqtaro# veqdhAma#shAsata shriqye |
aqyaM dhruqvo ra#yIqNAM chike#taq yat || 9.102.04
aqsya vraqte saqjoSha#soq vishve# deqvAso# aqdruha#: |
spAqrhA bha#vantiq ranta#yo juqShantaq yat || 9.102.05
yamIq garbha#mRutAqvRudho# dRuqshe chAruqmajI#janan |
kaqviM maMhi#ShThamadhvaqre pu#ruqspRuha#m || 9.102.06
saqmIqchIqne aqbhi tmanA# yaqhvI Ruqtasya# mAqtarA# |
taqnvAqnA yaqj~jamA#nuqShagyada#~jjaqte || 9.102.07
kratvA# shuqkrebhi#raqkShabhi#rRuqNorapa# vraqjaM diqva: |
hiqnvannRuqtasyaq dIdhi#tiqM prAdhvaqre || 9.102.08

pra pu#nAqnAya# veqdhaseq somA#yaq vachaq udya#tam |
bhRuqtiM na bha#rA maqtibhiqrjujo#Shate || 9.103.01
pariq vArA#NyaqvyayAq gobhi#ra~jjAqno a#rShati |
trI ShaqdhasthA# punAqna: kRu#Nuteq hari#: || 9.103.02
pariq kosha#M madhuqshchuta#maqvyayeq vAre# arShati |
aqbhi vANIqrRuShI#NAM saqpta nU#Shata || 9.103.03
pari# NeqtA ma#tIqnAM viqshvade#voq adA#bhya: |
soma#: punAqnashchaqmvo#rvishaqddhari#: || 9.103.04
pariq daivIqranu# svaqdhA indre#Na yAhi saqratha#m |
puqnAqno vAqghadvAqghadbhiqrama#rtya: || 9.103.05
pariq saptiqrna vA#jaqyurdeqvo deqvebhya#: suqta: |
vyAqnaqshi: pava#mAnoq vi dhA#vati || 9.103.06

sakhA#yaq A ni ShI#data punAqnAyaq pra gA#yata |
shishuqM na yaqj~jai: pari# bhUShata shriqye || 9.104.01
samI# vaqtsaM na mAqtRubhi#: sRuqjatA# gayaqsAdha#nam |
deqvAqvyaM1q# mada#maqbhi dvisha#vasam || 9.104.02
puqnAtA# dakShaqsAdha#naqM yathAq shardhA#ya vIqtaye# |
yathA# miqtrAyaq varu#NAyaq shaMta#ma: || 9.104.03
aqsmabhya#M tvA vasuqvida#maqbhi vANI#ranUShata |
gobhi#ShTeq varNa#maqbhi vA#sayAmasi || 9.104.04
sa no# madAnAM pataq indo# deqvapsa#rA asi |
sakhe#vaq sakhye# gAtuqvitta#mo bhava || 9.104.05
sane#mi kRuqdhya1q#smadA raqkShasaqM kaM chi#daqtriNa#m |
apAde#vaM dvaqyumaMho# yuyodhi na: || 9.104.06

taM va#: sakhAyoq madA#ya punAqnamaqbhi gA#yata |
shishuqM na yaqj~jai: sva#dayanta gUqrtibhi#: || 9.105.01
saM vaqtsa i#va mAqtRubhiqrindu#rhinvAqno a#jyate |
deqvAqvIrmado# maqtibhiq: pari#ShkRuta: || 9.105.02
aqyaM dakShA#yaq sAdha#noq&yaM shardhA#ya vIqtaye# |
aqyaM deqvebhyoq madhu#mattama: suqta: || 9.105.03
goma#nna indoq ashva#vatsuqta: su#dakSha dhanva |
shuchi#M teq varNaqmadhiq goShu# dIdharam || 9.105.04
sa no# harINAM pataq indo# deqvapsa#rastama: |
sakhe#vaq sakhyeq naryo# ruqche bha#va || 9.105.05
sane#miq tvamaqsmadA~M ade#vaqM kaM chi#daqtriNa#m |
sAqhvA~M i#ndoq pariq bAdhoq apa# dvaqyum || 9.105.06

indraqmachCha# suqtA iqme vRuSha#NaM yantuq hara#ya: |
shruqShTI jAqtAsaq inda#va: svaqrvida#: || 9.106.01
aqyaM bharA#ya sAnaqsirindrA#ya pavate suqta: |
somoq jaitra#sya chetatiq yathA# viqde || 9.106.02
aqsyedindroq madeqShvA grAqbhaM gRu#bhNIta sAnaqsim |
vajra#M chaq vRuSha#NaM bharaqtsama#psuqjit || 9.106.03
pra dha#nvA somaq jAgRu#viqrindrA#yendoq pari# srava |
dyuqmantaqM shuShmaqmA bha#rA svaqrvida#m || 9.106.04
indrA#yaq vRuSha#NaqM madaqM pava#sva viqshvada#rshata: |
saqhasra#yAmA pathiqkRudvi#chakShaqNa: || 9.106.05
aqsmabhya#M gAtuqvitta#mo deqvebhyoq madhu#mattama: |
saqhasra#M yAhi paqthibhiq: kani#kradat || 9.106.06
pava#sva deqvavI#tayaq indoq dhArA#bhiqroja#sA |
A kaqlashaqM madhu#mAnsoma na: sada: || 9.106.07
tava# draqpsA u#daqprutaq indraqM madA#ya vAvRudhu: |
tvAM deqvAso# aqmRutA#yaq kaM pa#pu: || 9.106.08
A na#: sutAsa indava: punAqnA dhA#vatA raqyim |
vRuqShTidyA#vo rItyApa: svaqrvida#: || 9.106.09
soma#: punAqna UqrmiNAvyoq vAraqM vi dhA#vati |
agre# vAqcha: pava#mAnaq: kani#kradat || 9.106.10
dhIqbhirhi#nvanti vAqjinaqM vaneq krILa#ntaqmatya#vim |
aqbhi tri#pRuqShThaM maqtayaq: sama#svaran || 9.106.11
asa#rji kaqlashA#~M aqbhi mIqLhe saptiqrna vA#jaqyu: |
puqnAqno vAcha#M jaqnaya#nnasiShyadat || 9.106.12
pava#te haryaqto hariqratiq hvarA#Msiq raMhyA# |
aqbhyarSha#nstoqtRubhyo# vIqravaqdyasha#: || 9.106.13
aqyA pa#vasva devaqyurmadhoqrdhArA# asRukShata |
rebha#npaqvitraqM parye#Shi viqshvata#: || 9.106.14

parIqto Shi#~jchatA suqtaM somoq ya u#ttaqmaM haqvi: |
daqdhaqnvA~M yo naryo# aqpsva1q#ntarA suqShAvaq somaqmadri#bhi: || 9.107.01
nUqnaM pu#nAqno&vi#bhiq: pari# sraqvAda#bdha: suraqbhinta#ra: |
suqte chi#ttvAqpsu ma#dAmoq andha#sA shrIqNantoq gobhiqrutta#ram || 9.107.02
pari# suvAqnashchakSha#se devaqmAda#naq: kratuqrindu#rvichakShaqNa: || 9.107.03
puqnAqna: so#maq dhAra#yAqpo vasA#no arShasi |
A ra#tnaqdhA yoni#mRuqtasya# sIdaqsyutso# deva hiraqNyaya#: || 9.107.04
duqhAqna Udha#rdiqvyaM madhu# priqyaM praqtnaM saqdhasthaqmAsa#dat |
AqpRuchChya#M dhaqruNa#M vAqjya#rShatiq nRubhi#rdhUqto vi#chakShaqNa: || 9.107.05
puqnAqna: so#maq jAgRu#viqravyoq vAreq pari# priqya: |
tvaM vipro# abhaqvo&g~ggi#rastamoq madhvA# yaqj~jaM mi#mikSha na: || 9.107.06
somo# mIqDhvAnpa#vate gAtuqvitta#maq RuShiqrvipro# vichakShaqNa: |
tvaM kaqvira#bhavo devaqvIta#maq A sUrya#M rohayo diqvi || 9.107.07
soma# u ShuvAqNa: soqtRubhiqradhiq ShNubhiqravI#nAm |
ashva#yeva haqritA# yAtiq dhAra#yA maqndrayA# yAtiq dhAra#yA || 9.107.08
aqnUqpe gomAqngobhi#rakShAq: somo# duqgdhAbhi#rakShA: |
saqmuqdraM na saqMvara#NAnyagmanmaqndI madA#ya toshate || 9.107.09
A so#ma suvAqno adri#bhistiqro vArA#NyaqvyayA# |
janoq na puqri chaqmvo#rvishaqddhariq: sadoq vane#Shu dadhiShe || 9.107.10
sa mA#mRuje tiqro aNvA#ni meqShyo# mIqLhe saptiqrna vA#jaqyu: |
aqnuqmAdyaq: pava#mAno manIqShibhiq: somoq vipre#bhiqrRukva#bhi: || 9.107.11
pra so#ma deqvavI#tayeq sindhuqrna pi#pyeq arNa#sA |
aqMsho: paya#sA madiqro na jAgRu#viqrachChAq kosha#M madhuqshchuta#m || 9.107.12
A ha#ryaqto arju#neq atke# avyata priqya: sUqnurna marjya#: |
tamI#M hinvantyaqpasoq yathAq ratha#M naqdIShvA gabha#styo: || 9.107.13
aqbhi somA#sa Aqyavaq: pava#nteq madyaqM mada#m |
saqmuqdrasyAdhi# viqShTapi# manIqShiNo# matsaqrAsa#: svaqrvida#: || 9.107.14
tara#tsamuqdraM pava#mAna UqrmiNAq rAjA# deqva RuqtaM bRuqhat |
arSha#nmiqtrasyaq varu#Nasyaq dharma#NAq pra hi#nvAqna RuqtaM bRuqhat || 9.107.15
nRubhi#ryemAqno ha#ryaqto vi#chakShaqNo rAjA# deqva: sa#muqdriya#: || 9.107.16
indrA#ya pavateq madaq: somo# maqrutva#te suqta: |
saqhasra#dhAroq atyavya#marShatiq tamI# mRujantyAqyava#: || 9.107.17
puqnAqnashchaqmU jaqnaya#nmaqtiM kaqvi: somo# deqveShu# raNyati |
aqpo vasA#naq: pariq gobhiqrutta#raq: sIdaqnvane#Shvavyata || 9.107.18
tavAqhaM so#ma rAraNa saqkhya i#ndo diqvedi#ve |
puqrUNi# babhroq ni cha#rantiq mAmava# pariqdhI~Mratiq tA~M i#hi || 9.107.19
uqtAhaM nakta#muqta so#ma teq divA# saqkhyAya# babhraq Udha#ni |
ghRuqNA tapa#ntaqmatiq sUrya#M paqra: sha#kuqnA i#va paptima || 9.107.20
mRuqjyamA#na: suhastya samuqdre vAcha#minvasi |
raqyiM piqshag~gga#M bahuqlaM pu#ruqspRuhaqM pava#mAnAqbhya#rShasi || 9.107.21
mRuqjAqno vAreq pava#mAno aqvyayeq vRuShAva# chakradoq vane# |
deqvAnA#M soma pavamAna niShkRuqtaM gobhi#ra~jjAqno a#rShasi || 9.107.22
pava#svaq vAja#sAtayeq&bhi vishvA#niq kAvyA# |
tvaM sa#muqdraM pra#thaqmo vi dhA#rayo deqvebhya#: soma matsaqra: || 9.107.23
sa tU pa#vasvaq pariq pArthi#vaqM rajo# diqvyA cha# somaq dharma#bhi: |
tvAM viprA#so maqtibhi#rvichakShaNa shuqbhraM hi#nvanti dhIqtibhi#: || 9.107.24
pava#mAnA asRukShata paqvitraqmatiq dhAra#yA |
maqrutva#nto matsaqrA i#ndriqyA hayA# meqdhAmaqbhi prayA#Msi cha || 9.107.25
aqpo vasA#naq: pariq kosha#marShaqtIndu#rhiyAqna: soqtRubhi#: |
jaqnayaq~jjyoti#rmaqndanA# avIvashaqdgA: kRu#NvAqno na niqrNija#m || 9.107.26

pava#svaq madhu#mattamaq indrA#ya soma kratuqvitta#moq mada#: |
mahi# dyuqkShata#moq mada#: || 9.108.01
yasya# te pIqtvA vRu#Shaqbho vRu#ShAqyateq&sya pIqtA svaqrvida#: |
sa suqprake#to aqbhya#kramIqdiSho&chChAq vAjaqM naita#sha: || 9.108.02
tvaM hya1q#g~gga daivyAq pava#mAnaq jani#mAni dyuqmatta#ma: |
aqmRuqtaqtvAya# ghoqShaya#: || 9.108.03
yenAq nava#gvo daqdhyag~gg~ga#porNuqte yenaq viprA#sa Apiqre |
deqvAnA#M suqmne aqmRuta#syaq chAru#Noq yenaq shravA#MsyAnaqshu: || 9.108.04
eqSha sya dhAra#yA suqto&vyoq vAre#bhi: pavate maqdinta#ma: |
krILa#nnUqrmiraqpAmi#va || 9.108.05
ya uqsriyAq apyA# aqntarashma#noq nirgA akRu#ntaqdoja#sA |
aqbhi vraqjaM ta#tniSheq gavyaqmashvya#M vaqrmIva# dhRuShNaqvA ru#ja || 9.108.06
A so#tAq pari# Shi~jchaqtAshvaqM na stoma#maqptura#M rajaqstura#m |
vaqnaqkraqkShamu#daqpruta#m || 9.108.07
saqhasra#dhAraM vRuShaqbhaM pa#yoqvRudha#M priqyaM deqvAyaq janma#ne |
Ruqtenaq ya RuqtajA#to vivAvRuqdhe rAjA# deqva RuqtaM bRuqhat || 9.108.08
aqbhi dyuqmnaM bRuqhadyashaq iSha#spate didIqhi de#va devaqyu: |
vi kosha#M madhyaqmaM yu#va || 9.108.09
A va#chyasva sudakSha chaqmvo#: suqto viqshAM vahniqrna viqshpati#: |
vRuqShTiM diqva: pa#vasva rIqtimaqpAM jinvAq gavi#ShTayeq dhiya#: || 9.108.10
eqtamuq tyaM ma#daqchyuta#M saqhasra#dhAraM vRuShaqbhaM divo# duhu: |
vishvAq vasU#niq bibhra#tam || 9.108.11
vRuShAq vi ja#j~je jaqnayaqnnama#rtya: praqtapaq~jjyoti#ShAq tama#: |
sa suShTu#ta: kaqvibhi#rniqrNija#M dadhe triqdhAtva#syaq daMsa#sA || 9.108.12
sa su#nveq yo vasU#nAqM yo rAqyAmA#neqtA ya iLA#nAm |
somoq ya: su#kShitIqnAm || 9.108.13
yasya# naq indraq: pibAqdyasya# maqrutoq yasya# vAryaqmaNAq bhaga#: |
A yena# miqtrAvaru#NAq karA#mahaq endraqmava#se maqhe || 9.108.14
indrA#ya somaq pAta#veq nRubhi#ryaqta: svA#yuqdho maqdinta#ma: |
pava#svaq madhu#mattama: || 9.108.15
indra#syaq hArdi# somaqdhAnaqmA vi#sha samuqdrami#vaq sindha#va: |
juShTo# miqtrAyaq varu#NAya vAqyave# diqvo vi#ShTaqmbha u#ttaqma: || 9.108.16

pariq pra dhaqnvendrA#ya soma svAqdurmiqtrAya# pUqShNe bhagA#ya || 9.109.01
indra#ste soma suqtasya# peyAq: kratveq dakShA#yaq vishve# cha deqvA: || 9.109.02
eqvAmRutA#ya maqhe kShayA#yaq sa shuqkro a#rSha diqvya: pIqyUSha#: || 9.109.03
pava#sva soma maqhAnsa#muqdra: piqtA deqvAnAqM vishvAqbhi dhAma# || 9.109.04
shuqkra: pa#vasva deqvebhya#: soma diqve pRu#thiqvyai shaM cha# praqjAyai# || 9.109.05
diqvo dhaqrtAsi# shuqkra: pIqyUSha#: saqtye vidha#rmanvAqjI pa#vasva || 9.109.06
pava#sva soma dyuqmnI su#dhAqro maqhAmavI#nAqmanu# pUqrvya: || 9.109.07
nRubhi#ryemAqno ja#j~jAqna: pUqta: kSharaqdvishvA#ni maqndra: svaqrvit || 9.109.08
indu#: punAqna: praqjAmu#rAqNa: karaqdvishvA#niq dravi#NAni na: || 9.109.09
pava#sva somaq kratveq dakShAqyAshvoq na niqkto vAqjI dhanA#ya || 9.109.10
taM te# soqtAroq rasaqM madA#ya puqnantiq soma#M maqhe dyuqmnAya# || 9.109.11
shishu#M jaj~jAqnaM hari#M mRujanti paqvitreq soma#M deqvebhyaq indu#m || 9.109.12
indu#: paviShTaq chAruqrmadA#yAqpAmuqpasthe# kaqvirbhagA#ya || 9.109.13
bibha#rtiq chArvindra#syaq nAmaq yenaq vishvA#ni vRuqtrA jaqghAna# || 9.109.14
piba#ntyasyaq vishve# deqvAsoq gobhi#: shrIqtasyaq nRubhi#: suqtasya# || 9.109.15
pra su#vAqno a#kShA: saqhasra#dhArastiqra: paqvitraqM vi vAraqmavya#m || 9.109.16
sa vAqjya#kShA: saqhasra#retA aqdbhirmRu#jAqno gobhi#: shrINAqna: || 9.109.17
pra so#ma yAqhIndra#sya kuqkShA nRubhi#ryemAqno adri#bhi: suqta: || 9.109.18
asa#rji vAqjI tiqra: paqvitraqmindrA#yaq soma#: saqhasra#dhAra: || 9.109.19
aq~jjantye#naqM madhvoq raseqnendrA#yaq vRuShNaq induqM madA#ya || 9.109.20
deqvebhya#stvAq vRuthAq pAja#seq&po vasA#naqM hari#M mRujanti || 9.109.21
induqrindrA#ya toshateq ni to#shate shrIqNannuqgro riqNannaqpa: || 9.109.22

paryUq Shu pra dha#nvaq vAja#sAtayeq pari# vRuqtrANi# saqkShaNi#: |
dviqShastaqradhyA# RuNaqyA na# Iyase || 9.110.01
anuq hi tvA# suqtaM so#maq madA#masi maqhe sa#maryaqrAjye# |
vAjA#~M aqbhi pa#vamAnaq pra gA#hase || 9.110.02
ajI#janoq hi pa#vamAnaq sUrya#M viqdhAreq shakma#nAq paya#: |
gojI#rayAq raMha#mANaq: pura#MdhyA || 9.110.03
ajI#jano amRutaq martyeqShvA~M Ruqtasyaq dharma#nnaqmRuta#syaq chAru#Na: |
sadA#saroq vAjaqmachChAq sani#Shyadat || 9.110.04
aqbhya#bhiq hi shrava#sA taqtardiqthotsaqM na kaM chi#jjanaqpAnaqmakShi#tam |
sharyA#bhiqrna bhara#mANoq gabha#styo: || 9.110.05
AdIqM ke chiqtpashya#mAnAsaq Apya#M vasuqrucho# diqvyA aqbhya#nUShata |
vAraqM na deqva: sa#viqtA vyU#rNute || 9.110.06
tve so#ma prathaqmA vRuqktaba#rhiSho maqhe vAjA#yaq shrava#seq dhiya#M dadhu: |
sa tvaM no# vIra vIqryA#ya chodaya || 9.110.07
diqva: pIqyUSha#M pUqrvyaM yaduqkthya#M maqho gAqhAddiqva A nira#dhukShata |
indra#maqbhi jAya#mAnaqM sama#svaran || 9.110.08
adhaq yadiqme pa#vamAnaq roda#sI iqmA chaq vishvAq bhuva#nAqbhi maqjmanA# |
yUqthe na niqShThA vRu#Shaqbho vi ti#ShThase || 9.110.09
soma#: punAqno aqvyayeq vAreq shishuqrna krILaqnpava#mAno akShA: |
saqhasra#dhAra: shaqtavA#jaq indu#: || 9.110.10
eqSha pu#nAqno madhu#mA~M RuqtAvendrAqyendu#: pavate svAqdurUqrmi: |
vAqjaqsani#rvarivoqvidva#yoqdhA: || 9.110.11
sa pa#vasvaq saha#mAna: pRutaqnyUnsedhaqnrakShAqMsyapa# duqrgahA#Ni |
svAqyuqdha: sA#saqhvAnso#maq shatrU#n || 9.110.12

aqyA ruqchA hari#NyA punAqno vishvAq dveShA#Msi tarati svaqyugva#bhiq: sUroq na svaqyugva#bhi: |
dhArA# suqtasya# rochate punAqno a#ruqSho hari#: |
vishvAq yadrUqpA pa#riqyAtyRukva#bhi: saqptAsye#bhiqrRukva#bhi: || 9.111.01
tvaM tyatpa#NIqnAM vi#doq vasuq saM mAqtRubhi#rmarjayasiq sva A dama# Ruqtasya# dhIqtibhiqrdame# |
paqrAqvatoq na sAmaq tadyatrAq raNa#nti dhIqtaya#: |
triqdhAtu#bhiqraru#ShIbhiqrvayo# dadheq rocha#mAnoq vayo# dadhe || 9.111.02
pUrvAqmanu# praqdisha#M yAtiq cheki#taqtsaM raqshmibhi#ryatate darshaqto rathoq daivyo# darshaqto ratha#: |
agma#nnuqkthAniq pauMsyendraqM jaitrA#ya harShayan |
vajra#shchaq yadbhava#thoq ana#pachyutA saqmatsvana#pachyutA || 9.111.03

nAqnAqnaM vA u# noq dhiyoq vi vraqtAniq janA#nAm |
takShA# riqShTaM ruqtaM bhiqShagbraqhmA suqnvanta#michChaqtIndrA#yendoq pari# srava || 9.112.01
jara#tIbhiqroSha#dhIbhi: paqrNebhi#: shakuqnAnA#m |
kAqrmAqro ashma#bhiqrdyubhiqrhira#NyavantamichChaqtIndrA#yendoq pari# srava || 9.112.02
kAqruraqhaM taqto bhiqShagu#palapraqkShiNI# naqnA |
nAnA#dhiyo vasUqyavo&nuq gA i#va tasthiqmendrA#yendoq pari# srava || 9.112.03
ashvoq voLhA# suqkhaM ratha#M hasaqnAmu#pamaqntriNa#: |
shepoq roma#Nvantau bheqdau vArinmaqNDUka# ichChaqtIndrA#yendoq pari# srava || 9.112.04

shaqryaqNAva#tiq somaqmindra#: pibatu vRutraqhA |
balaqM dadhA#na Aqtmani# kariqShyanvIqrya#M maqhadindrA#yendoq pari# srava || 9.113.01
A pa#vasva dishAM pata ArjIqkAtso#ma mIDhva: |
RuqtaqvAqkena# saqtyena# shraqddhayAq tapa#sA suqta indrA#yendoq pari# srava || 9.113.02
paqrjanya#vRuddhaM mahiqShaM taM sUrya#sya duhiqtAbha#rat |
taM ga#ndhaqrvA: pratya#gRubhNaqntaM someq rasaqmAda#dhuqrindrA#yendoq pari# srava || 9.113.03
RuqtaM vada#nnRutadyumna saqtyaM vada#nsatyakarman |
shraqddhAM vada#nsoma rAjandhAqtrA so#maq pari#ShkRutaq indrA#yendoq pari# srava || 9.113.04
saqtyamu#grasya bRuhaqta: saM sra#vanti saMsraqvA: |
saM ya#nti raqsinoq rasA#: punAqno brahma#NA haraq indrA#yendoq pari# srava || 9.113.05
yatra# braqhmA pa#vamAna ChandaqsyAqM3q# vAchaqM vada#n |
grAvNAq some# mahIqyateq some#nAnaqndaM jaqnayaqnnindrA#yendoq pari# srava || 9.113.06
yatraq jyotiqraja#sraqM yasmi#~M loqke sva#rhiqtam |
tasmiqnmAM dhe#hi pavamAnAqmRute# loqke akShi#taq indrA#yendoq pari# srava || 9.113.07
yatraq rAjA# vaivasvaqto yatrA#vaqrodha#naM diqva: |
yatrAqmUryaqhvatIqrApaqstatraq mAmaqmRuta#M kRuqdhIndrA#yendoq pari# srava || 9.113.08
yatrA#nukAqmaM chara#NaM trinAqke tri#diqve diqva: |
loqkA yatraq jyoti#Shmantaqstatraq mAmaqmRuta#M kRuqdhIndrA#yendoq pari# srava || 9.113.09
yatraq kAmA# nikAqmAshchaq yatra# braqdhnasya# viqShTapa#m |
svaqdhA chaq yatraq tRupti#shchaq tatraq mAmaqmRuta#M kRuqdhIndrA#yendoq pari# srava || 9.113.10
yatrA#naqndAshchaq modA#shchaq muda#: praqmudaq Asa#te |
kAma#syaq yatrAqptA: kAmAqstatraq mAmaqmRuta#M kRuqdhIndrA#yendoq pari# srava || 9.113.11

ya indoq: pava#mAnaqsyAnuq dhAmAqnyakra#mIt |
tamA#hu: supraqjA itiq yaste# soqmAvi#dhaqnmanaq indrA#yendoq pari# srava || 9.114.01
RuShe# mantraqkRutAqM stomaiq: kashya#podvaqrdhayaqngira#: |
soma#M namasyaq rAjA#naqM yo jaqj~je vIqrudhAqM patiqrindrA#yendoq pari# srava || 9.114.02
saqpta dishoq nAnA#sUryA: saqpta hotA#ra Ruqtvija#: |
deqvA A#diqtyA ye saqpta tebhi#: somAqbhi ra#kSha naq indrA#yendoq pari# srava || 9.114.03
yatte# rAja~jChRuqtaM haqvistena# somAqbhi ra#kSha na: |
aqrAqtIqvA mA na#stArIqnmo cha# naq: kiM chaqnAma#maqdindrA#yendoq pari# srava || 9.114.04


